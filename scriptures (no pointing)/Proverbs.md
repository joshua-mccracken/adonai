# Proverbs

**Proverbs 1:1**   משלי שלמה בן דוד מלך ישראל

**Proverbs 1:2**   לדעת חכמה ומוסר להבין אמרי בינה

**Proverbs 1:3**   לקחת מוסר השכל צדק ומשפט ומישרים

**Proverbs 1:4**   לתת לפתאים ערמה לנער דעת ומזמה

**Proverbs 1:5**   ישמע חכם ויוסף לקח ונבון תחבלות יקנה

**Proverbs 1:6**   להבין משל ומליצה דברי חכמים וחידתם

**Proverbs 1:7**   יראת יהוה ראשית דעת חכמה ומוסר אוילים בזו

**Proverbs 1:8**   שמע בני מוסר אביך ואל תטש תורת אמך

**Proverbs 1:9**   כי לוית חן הם לראשך וענקים לגרגרתיך

**Proverbs 1:10**   בני אם יפתוך חטאים אל תבא

**Proverbs 1:11**   אם יאמרו לכה אתנו נארבה לדם נצפנה לנקי חנם

**Proverbs 1:12**   נבלעם כשאול חיים ותמימים כיורדי בור

**Proverbs 1:13**   כל הון יקר נמצא נמלא בתינו שלל

**Proverbs 1:14**   גורלך תפיל בתוכנו כיס אחד יהיה לכלנו

**Proverbs 1:15**   בני אל תלך בדרך אתם מנע רגלך מנתיבתם

**Proverbs 1:16**   כי רגליהם לרע ירוצו וימהרו לשפך דם

**Proverbs 1:17**   כי חנם מזרה הרשת בעיני כל בעל כנף

**Proverbs 1:18**   והם לדמם יארבו יצפנו לנפשתם

**Proverbs 1:19**   כן ארחות כל בצע בצע את נפש בעליו יקח

**Proverbs 1:20**   חכמות בחוץ תרנה ברחבות תתן קולה

**Proverbs 1:21**   בראש המיות תקרא בפתחי שערים בעיר אמריה תאמר

**Proverbs 1:22**   עד מתי פתים תאהבו פתי ולצים לצון חמדו להם וכסילים ישנאו דעת

**Proverbs 1:23**   תשובו לתוכחתי הנה אביעה לכם רוחי אודיעה דברי אתכם

**Proverbs 1:24**   יען קראתי ותמאנו נטיתי ידי ואין מקשיב

**Proverbs 1:25**   ותפרעו כל עצתי ותוכחתי לא אביתם

**Proverbs 1:26**   גם אני באידכם אשחק אלעג בבא פחדכם

**Proverbs 1:27**   בבא כשאוה כשואה פחדכם ואידכם כסופה יאתה בבא עליכם צרה וצוקה

**Proverbs 1:28**   אז יקראנני ולא אענה ישחרנני ולא ימצאנני

**Proverbs 1:29**   תחת כי שנאו דעת ויראת יהוה לא בחרו

**Proverbs 1:30**   לא אבו לעצתי נאצו כל תוכחתי

**Proverbs 1:31**   ויאכלו מפרי דרכם וממעצתיהם ישבעו

**Proverbs 1:32**   כי משובת פתים תהרגם ושלות כסילים תאבדם

**Proverbs 1:33**   ושמע לי ישכן בטח ושאנן מפחד רעה

**Proverbs 2:1**   בני אם תקח אמרי ומצותי תצפן אתך

**Proverbs 2:2**   להקשיב לחכמה אזנך תטה לבך לתבונה

**Proverbs 2:3**   כי אם לבינה תקרא לתבונה תתן קולך

**Proverbs 2:4**   אם תבקשנה ככסף וכמטמונים תחפשנה

**Proverbs 2:5**   אז תבין יראת יהוה ודעת אלהים תמצא

**Proverbs 2:6**   כי יהוה יתן חכמה מפיו דעת ותבונה

**Proverbs 2:7**   וצפן יצפן לישרים תושיה מגן להלכי תם

**Proverbs 2:8**   לנצר ארחות משפט ודרך חסידו חסידיו ישמר

**Proverbs 2:9**   אז תבין צדק ומשפט ומישרים כל מעגל טוב

**Proverbs 2:10**   כי תבוא חכמה בלבך ודעת לנפשך ינעם

**Proverbs 2:11**   מזמה תשמר עליך תבונה תנצרכה

**Proverbs 2:12**   להצילך מדרך רע מאיש מדבר תהפכות

**Proverbs 2:13**   העזבים ארחות ישר ללכת בדרכי חשך

**Proverbs 2:14**   השמחים לעשות רע יגילו בתהפכות רע

**Proverbs 2:15**   אשר ארחתיהם עקשים ונלוזים במעגלותם

**Proverbs 2:16**   להצילך מאשה זרה מנכריה אמריה החליקה

**Proverbs 2:17**   העזבת אלוף נעוריה ואת ברית אלהיה שכחה

**Proverbs 2:18**   כי שחה אל מות ביתה ואל רפאים מעגלתיה

**Proverbs 2:19**   כל באיה לא ישובון ולא ישיגו ארחות חיים

**Proverbs 2:20**   למען תלך בדרך טובים וארחות צדיקים תשמר

**Proverbs 2:21**   כי ישרים ישכנו ארץ ותמימים יותרו בה

**Proverbs 2:22**   ורשעים מארץ יכרתו ובוגדים יסחו ממנה

**Proverbs 3:1**   בני תורתי אל תשכח ומצותי יצר לבך

**Proverbs 3:2**   כי ארך ימים ושנות חיים ושלום יוסיפו לך

**Proverbs 3:3**   חסד ואמת אל יעזבך קשרם על גרגרותיך כתבם על לוח לבך

**Proverbs 3:4**   ומצא חן ושכל טוב בעיני אלהים ואדם

**Proverbs 3:5**   בטח אל יהוה בכל לבך ואל בינתך אל תשען

**Proverbs 3:6**   בכל דרכיך דעהו והוא יישר ארחתיך

**Proverbs 3:7**   אל תהי חכם בעיניך ירא את יהוה וסור מרע

**Proverbs 3:8**   רפאות תהי לשרך ושקוי לעצמותיך

**Proverbs 3:9**   כבד את יהוה מהונך ומראשית כל תבואתך

**Proverbs 3:10**   וימלאו אסמיך שבע ותירוש יקביך יפרצו

**Proverbs 3:11**   מוסר יהוה בני אל תמאס ואל תקץ בתוכחתו

**Proverbs 3:12**   כי את אשר יאהב יהוה יוכיח וכאב את בן ירצה

**Proverbs 3:13**   אשרי אדם מצא חכמה ואדם יפיק תבונה

**Proverbs 3:14**   כי טוב סחרה מסחר כסף ומחרוץ תבואתה

**Proverbs 3:15**   יקרה היא מפניים מפנינים וכל חפציך לא ישוו בה

**Proverbs 3:16**   ארך ימים בימינה בשמאולה עשר וכבוד

**Proverbs 3:17**   דרכיה דרכי נעם וכל נתיבותיה שלום

**Proverbs 3:18**   עץ חיים היא למחזיקים בה ותמכיה מאשר

**Proverbs 3:19**   יהוה בחכמה יסד ארץ כונן שמים בתבונה

**Proverbs 3:20**   בדעתו תהומות נבקעו ושחקים ירעפו טל

**Proverbs 3:21**   בני אל ילזו מעיניך נצר תשיה ומזמה

**Proverbs 3:22**   ויהיו חיים לנפשך וחן לגרגרתיך

**Proverbs 3:23**   אז תלך לבטח דרכך ורגלך לא תגוף

**Proverbs 3:24**   אם תשכב לא תפחד ושכבת וערבה שנתך

**Proverbs 3:25**   אל תירא מפחד פתאם ומשאת רשעים כי תבא

**Proverbs 3:26**   כי יהוה יהיה בכסלך ושמר רגלך מלכד

**Proverbs 3:27**   אל תמנע טוב מבעליו בהיות לאל ידיך ידך לעשות

**Proverbs 3:28**   אל תאמר לרעיך לרעך לך ושוב ומחר אתן ויש אתך

**Proverbs 3:29**   אל תחרש על רעך רעה והוא יושב לבטח אתך

**Proverbs 3:30**   אל תרוב תריב עם אדם חנם אם לא גמלך רעה

**Proverbs 3:31**   אל תקנא באיש חמס ואל תבחר בכל דרכיו

**Proverbs 3:32**   כי תועבת יהוה נלוז ואת ישרים סודו

**Proverbs 3:33**   מארת יהוה בבית רשע ונוה צדיקים יברך

**Proverbs 3:34**   אם ללצים הוא יליץ ולעניים ולענוים יתן חן

**Proverbs 3:35**   כבוד חכמים ינחלו וכסילים מרים קלון

**Proverbs 4:1**   שמעו בנים מוסר אב והקשיבו לדעת בינה

**Proverbs 4:2**   כי לקח טוב נתתי לכם תורתי אל תעזבו

**Proverbs 4:3**   כי בן הייתי לאבי רך ויחיד לפני אמי

**Proverbs 4:4**   וירני ויאמר לי יתמך דברי לבך שמר מצותי ו͏חיה

**Proverbs 4:5**   קנה חכמה קנה בינה אל תשכח ואל תט מאמרי פי

**Proverbs 4:6**   אל תעזבה ותשמרך אהבה ותצרך

**Proverbs 4:7**   ראשית חכמה קנה חכמה ובכל קנינך קנה בינה

**Proverbs 4:8**   סלסלה ותרוממך תכבדך כי תחבקנה

**Proverbs 4:9**   תתן לראשך לוית חן עטרת תפארת תמגנך

**Proverbs 4:10**   שמע בני וקח אמרי וירבו לך שנות חיים

**Proverbs 4:11**   בדרך חכמה הרתיך הדרכתיך במעגלי ישר

**Proverbs 4:12**   בלכתך לא יצר צעדך ואם תרוץ לא תכשל

**Proverbs 4:13**   החזק במוסר אל תרף נצרה כי היא חייך

**Proverbs 4:14**   בארח רשעים אל תבא ואל תאשר בדרך רעים

**Proverbs 4:15**   פרעהו אל תעבר בו שטה מעליו ועבור

**Proverbs 4:16**   כי לא ישנו אם לא ירעו ונגזלה שנתם אם לא יכשולו יכשילו

**Proverbs 4:17**   כי לחמו לחם רשע ויין חמסים ישתו

**Proverbs 4:18**   וארח צדיקים כאור נגה הולך ואור עד נכון היום

**Proverbs 4:19**   דרך רשעים כאפלה לא ידעו במה יכשלו

**Proverbs 4:20**   בני לדברי הקשיבה לאמרי הט אזנך

**Proverbs 4:21**   אל יליזו מעיניך שמרם בתוך לבבך

**Proverbs 4:22**   כי חיים הם למצאיהם ולכל בשרו מרפא

**Proverbs 4:23**   מכל משמר נצר לבך כי ממנו תוצאות חיים

**Proverbs 4:24**   הסר ממך עקשות פה ולזות שפתים הרחק ממך

**Proverbs 4:25**   עיניך לנכח יביטו ועפעפיך יישרו נגדך

**Proverbs 4:26**   פלס מעגל רגלך וכל דרכיך יכנו

**Proverbs 4:27**   אל תט ימין ושמאול הסר רגלך מרע

**Proverbs 5:1**   בני לחכמתי הקשיבה לתבונתי הט אזנך

**Proverbs 5:2**   לשמר מזמות ודעת שפתיך ינצרו

**Proverbs 5:3**   כי נפת תטפנה שפתי זרה וחלק משמן חכה

**Proverbs 5:4**   ואחריתה מרה כלענה חדה כחרב פיות

**Proverbs 5:5**   רגליה ירדות מות שאול צעדיה יתמכו

**Proverbs 5:6**   ארח חיים פן תפלס נעו מעגלתיה לא תד͏ע

**Proverbs 5:7**   ועתה בנים שמעו לי ואל תסורו מאמרי פי

**Proverbs 5:8**   הרחק מעליה דרכך ואל תקרב אל פתח ביתה

**Proverbs 5:9**   פן תתן לאחרים הודך ושנתיך לאכזרי

**Proverbs 5:10**   פן ישבעו זרים כחך ועצביך בבית נכר͏י

**Proverbs 5:11**   ונהמת באחריתך בכלות בשרך ושארך

**Proverbs 5:12**   ואמרת איך שנאתי מוסר ותוכחת נאץ לבי

**Proverbs 5:13**   ולא שמעתי בקול מורי ולמלמדי לא הטיתי אזני

**Proverbs 5:14**   כמעט הייתי בכל רע בתוך קהל ועדה

**Proverbs 5:15**   שתה מים מבורך ונזלים מתוך בארך

**Proverbs 5:16**   יפוצו מעינתיך חוצה ברחבות פלגי מים

**Proverbs 5:17**   יהיו לך לבדך ואין לזרים אתך

**Proverbs 5:18**   יהי מקורך ברוך ושמח מאשת נעורך

**Proverbs 5:19**   אילת אהבים ויעלת חן דדיה ירוך בכל עת באהבתה תשגה תמיד

**Proverbs 5:20**   ולמה תשגה בני בזרה ותחבק חק נכריה

**Proverbs 5:21**   כי נכח עיני יהוה דרכי איש וכל מעגלתיו מפלס

**Proverbs 5:22**   עוונותיו ילכדנו את הרשע ובחבלי חטאתו יתמך

**Proverbs 5:23**   הוא ימות באין מוסר וברב אולתו ישגה

**Proverbs 6:1**   בני אם ערבת לרעך תקעת לזר כפיך

**Proverbs 6:2**   נוקשת באמרי פיך נלכדת באמרי פיך

**Proverbs 6:3**   עשה זאת אפוא בני והנצל כי באת בכף רעך לך התרפס ורהב רעיך

**Proverbs 6:4**   אל תתן שנה לעיניך ותנומה לעפעפיך

**Proverbs 6:5**   הנצל כצבי מיד וכצפור מיד יקוש

**Proverbs 6:6**   לך אל נמלה עצל ראה דרכיה וחכם

**Proverbs 6:7**   אשר אין לה קצין שטר ומשל

**Proverbs 6:8**   תכין בקיץ לחמה אגרה בקציר מאכלה

**Proverbs 6:9**   עד מתי עצל תשכב מתי תקום משנתך

**Proverbs 6:10**   מעט שנות מעט תנומות מעט חבק ידים לשכב

**Proverbs 6:11**   ובא כמהלך ראשך ומחסרך כאיש מגן

**Proverbs 6:12**   אדם בליעל איש און הולך עקשות פה

**Proverbs 6:13**   קרץ בעינו מלל ברגלו מרה באצבעתיו

**Proverbs 6:14**   תהפכות בלבו חרש רע בכל עת מדנים מדינים ישלח

**Proverbs 6:15**   על כן פתאם יבוא אידו פתע ישבר ואין מרפא

**Proverbs 6:16**   שש הנה שנא יהוה ושבע תועבות תועבת נפשו

**Proverbs 6:17**   עינים רמות לשון שקר וידים שפכות דם נקי

**Proverbs 6:18**   לב חרש מחשבות און רגלים ממהרות לרוץ לרעה

**Proverbs 6:19**   יפיח כזבים עד שקר ומשלח מדנים בין אחים

**Proverbs 6:20**   נצר בני מצות אביך ואל תטש תורת אמך

**Proverbs 6:21**   קשרם על לבך תמיד ענדם על גרגרתך

**Proverbs 6:22**   בהתהלכך תנחה אתך בשכבך תשמר עליך והקיצות היא תשיחך

**Proverbs 6:23**   כי נר מצוה ותורה אור ודרך חיים תוכחות מוסר

**Proverbs 6:24**   לשמרך מאשת רע מחלקת לשון נכריה

**Proverbs 6:25**   אל תחמד יפיה בלבבך ואל תקחך בעפעפיה

**Proverbs 6:26**   כי בעד אשה זונה עד ככר לחם ואשת איש נפש יקרה תצוד

**Proverbs 6:27**   היחתה איש אש בחיקו ובגדיו לא תשרפנה

**Proverbs 6:28**   אם יהלך איש על הגחלים ורגליו לא תכוינה

**Proverbs 6:29**   כן הבא אל אשת רעהו לא ינקה כל הנגע בה

**Proverbs 6:30**   לא יבוזו לגנב כי יגנוב למלא נפשו כי ירעב

**Proverbs 6:31**   ונמצא ישלם שבעתים את כל הון ביתו יתן

**Proverbs 6:32**   נאף אשה חסר לב משחית נפשו הוא יעשנה

**Proverbs 6:33**   נגע וקלון ימצא וחרפתו לא תמחה

**Proverbs 6:34**   כי קנאה חמת גבר ולא יחמול ביום נקם

**Proverbs 6:35**   לא ישא פני כל כפר ולא יאבה כי תרבה שחד

**Proverbs 7:1**   בני שמר אמרי ומצותי תצפן אתך

**Proverbs 7:2**   שמר מצותי וחיה ותורתי כאישון עיניך

**Proverbs 7:3**   קשרם על אצבעתיך כתבם על לוח לבך

**Proverbs 7:4**   אמר לחכמה אחתי את ומדע לבינה תקרא

**Proverbs 7:5**   לשמרך מאשה זרה מנכריה אמריה החליקה

**Proverbs 7:6**   כי בחלון ביתי בעד אשנבי נשקפתי

**Proverbs 7:7**   וארא בפתאים אבינה בבנים נער חסר לב

**Proverbs 7:8**   עבר בשוק אצל פנה ודרך ביתה יצעד

**Proverbs 7:9**   בנשף בערב יום באישון לילה ואפלה

**Proverbs 7:10**   והנה אשה לקראתו שית זונה ונצרת לב

**Proverbs 7:11**   המיה היא וסררת בביתה לא ישכנו רגליה

**Proverbs 7:12**   פעם בחוץ פעם ברחבות ואצל כל פנה תארב

**Proverbs 7:13**   והחזיקה בו ונשקה לו העזה פניה ותאמר לו

**Proverbs 7:14**   זבחי שלמים עלי היום שלמתי נדרי

**Proverbs 7:15**   על כן יצאתי לקראתך לשחר פניך ואמצאך

**Proverbs 7:16**   מרבדים רבדתי ערשי חטבות אטון מצרים

**Proverbs 7:17**   נפתי משכבי מר אהלים וקנמון

**Proverbs 7:18**   לכה נרוה דדים עד הבקר נתעלסה באהבים

**Proverbs 7:19**   כי אין האיש בביתו הלך בדרך מרחוק

**Proverbs 7:20**   צרור הכסף לקח בידו ליום הכסא יבא ביתו

**Proverbs 7:21**   הטתו ברב לקחה בחלק שפתיה תדיחנו

**Proverbs 7:22**   הולך אחריה פתאם כשור אל טבח יבוא וכעכס אל מוסר או͏יל

**Proverbs 7:23**   עד יפלח חץ כבדו כמהר צפור אל פח ולא ידע כי בנפשו הוא

**Proverbs 7:24**   ועתה בנים שמעו לי והקשיבו לאמרי פי

**Proverbs 7:25**   אל ישט אל דרכיה לבך אל תתע בנתיבותיה

**Proverbs 7:26**   כי רבים חללים הפילה ועצמים כל הרגיה

**Proverbs 7:27**   דרכי שאול ביתה ירדות אל חדרי מות

**Proverbs 8:1**   הלא חכמה תקרא ותבונה תתן קולה

**Proverbs 8:2**   בראש מרומים עלי דרך בית נתיבות נצבה

**Proverbs 8:3**   ליד שערים לפי קרת מבוא פתחים תרנה

**Proverbs 8:4**   אליכם אישים אקרא וקולי אל בני אדם

**Proverbs 8:5**   הבינו פתאים ערמה וכסילים הבינו לב

**Proverbs 8:6**   שמעו כי נגידים אדבר ומפתח שפתי מישרים

**Proverbs 8:7**   כי אמת יהגה חכי ותועבת שפתי רשע

**Proverbs 8:8**   בצדק כל אמרי פי אין בהם נפתל ועקש

**Proverbs 8:9**   כלם נכחים למבין וישרים למצאי דעת

**Proverbs 8:10**   קחו מוסרי ואל כסף ודעת מחרוץ נבחר

**Proverbs 8:11**   כי טובה חכמה מפנינים וכל חפצים לא ישוו בה

**Proverbs 8:12**   א‍ני חכמה שכנתי ערמה ודעת מזמות אמצא

**Proverbs 8:13**   יראת יהוה שנאת רע גאה וגאון ודרך רע ופי תהפכות שנאתי

**Proverbs 8:14**   לי עצה ותושיה אני בינה לי גבורה

**Proverbs 8:15**   בי מלכים ימלכו ורוזנים יחקקו צדק

**Proverbs 8:16**   בי שרים ישרו ונדיבים כל שפטי צדק

**Proverbs 8:17**   אני אהביה אהבי אהב ומשחרי ימצאנני

**Proverbs 8:18**   עשר וכבוד אתי הון עתק וצדקה

**Proverbs 8:19**   טוב פריי מחרוץ ומפז ותבואתי מכסף נבחר

**Proverbs 8:20**   בארח צדקה אהלך בתוך נתיבות משפט

**Proverbs 8:21**   להנחיל אהבי יש ואצרתיהם אמלא

**Proverbs 8:22**   יהוה קנני ראשית דרכו קדם מפעליו מאז

**Proverbs 8:23**   מעולם נסכתי מראש מקדמי ארץ

**Proverbs 8:24**   באין תהמות חוללתי באין מעינות נכבדי מים

**Proverbs 8:25**   בטרם הרים הטבעו לפני גבעות חוללתי

**Proverbs 8:26**   עד לא עשה ארץ וחוצות וראש עפרות תבל

**Proverbs 8:27**   בהכינו שמים שם אני בחוקו חוג על פני תהום

**Proverbs 8:28**   באמצו שחקים ממעל בעזוז עינות תהום

**Proverbs 8:29**   בשומו לים חקו ומים לא יעברו פיו בחוקו מוסדי ארץ

**Proverbs 8:30**   ואהיה אצלו אמון ואהיה שעשעים יום יום משחקת לפניו בכל עת

**Proverbs 8:31**   משחקת בתבל ארצו ושעשעי את בני אדם

**Proverbs 8:32**   ועתה בנים שמעו לי ואשרי דרכי ישמרו

**Proverbs 8:33**   שמעו מוסר וחכמו ואל תפרעו

**Proverbs 8:34**   אשרי אדם שמע לי לשקד על דלתתי יום יום לשמר מזוזת פתחי

**Proverbs 8:35**   כי מצאי מצאי מצא חיים ויפק רצון מיהוה

**Proverbs 8:36**   וחטאי חמס נפשו כל משנאי אהבו מות

**Proverbs 9:1**   חכמות בנתה ביתה חצבה עמודיה שבעה

**Proverbs 9:2**   טבחה טבחה מסכה יינה אף ערכה שלחנה

**Proverbs 9:3**   שלחה נערתיה תקרא על גפי מרמי קרת

**Proverbs 9:4**   מי פתי יסר הנה חסר לב אמרה לו

**Proverbs 9:5**   לכו לחמו בלחמי ושתו ביין מסכתי

**Proverbs 9:6**   עזבו פתאים וחיו ואשרו בדרך בינה

**Proverbs 9:7**   יסר לץ לקח לו קלון ומוכיח לרשע מומו

**Proverbs 9:8**   אל תוכח לץ פן ישנאך הוכח לחכם ויאהבך

**Proverbs 9:9**   תן לחכם ויחכם עוד הודע לצדיק ויוסף לקח

**Proverbs 9:10**   תחלת חכמה יראת יהוה ודעת קדשים בינה

**Proverbs 9:11**   כי בי ירבו ימיך ויוסיפו לך שנות חיים

**Proverbs 9:12**   אם חכמת חכמת לך ולצת לבדך תשא

**Proverbs 9:13**   אשת כסילות המיה פתיות ובל ידעה מה

**Proverbs 9:14**   וישבה לפתח ביתה על כסא מרמי קרת

**Proverbs 9:15**   לקרא לעברי דרך המישרים ארחותם

**Proverbs 9:16**   מי פתי יסר הנה וחסר לב ואמרה לו

**Proverbs 9:17**   מים גנובים ימתקו ולחם סתרים ינעם

**Proverbs 9:18**   ולא ידע כי רפאים שם בעמקי שאול קראיה

**Proverbs 10:1**   משלי שלמה בן חכם ישמח אב ובן כסיל תוגת אמו

**Proverbs 10:2**   לא יועילו אוצרות רשע וצדקה תציל ממות

**Proverbs 10:3**   לא ירעיב יהוה נפש צדיק והות רשעים יהדף

**Proverbs 10:4**   ראש עשה כף רמיה ויד חרוצים תעשיר

**Proverbs 10:5**   אגר בקיץ בן משכיל נרדם בקציר בן מביש

**Proverbs 10:6**   ברכות לראש צדיק ופי רשעים יכסה חמס

**Proverbs 10:7**   זכר צדיק לברכה ושם רשעים ירקב

**Proverbs 10:8**   חכם לב יקח מצות ואויל שפתים ילבט

**Proverbs 10:9**   הולך בתם ילך בטח ומעקש דרכיו יודע

**Proverbs 10:10**   קרץ עין יתן עצבת ואויל שפתים ילבט

**Proverbs 10:11**   מקור חיים פי צדיק ופי רשעים יכסה חמס

**Proverbs 10:12**   שנאה תעורר מדנים ועל כל פשעים תכסה אהבה

**Proverbs 10:13**   בשפתי נבון תמצא חכמה ושבט לגו חסר לב

**Proverbs 10:14**   חכמים יצפנו דעת ופי אויל מחתה קרבה

**Proverbs 10:15**   הון עשיר קרית עזו מחתת דלים רישם

**Proverbs 10:16**   פעלת צדיק לחיים תבואת רשע לחטאת

**Proverbs 10:17**   ארח לחיים שומר מוסר ועוזב תוכחת מתעה

**Proverbs 10:18**   מכסה שנאה שפתי שקר ומוצא דבה הוא כסיל

**Proverbs 10:19**   ברב דברים לא יחדל פשע וחשך שפתיו משכיל

**Proverbs 10:20**   כסף נבחר לשון צדיק לב רשעים כמעט

**Proverbs 10:21**   שפתי צדיק ירעו רבים ואוילים בחסר לב ימותו

**Proverbs 10:22**   ברכת יהוה היא תעשיר ולא יוסף עצב עמה

**Proverbs 10:23**   כשחוק לכסיל עשות זמה וחכמה לאיש תבונה

**Proverbs 10:24**   מגורת רשע היא תבואנו ותאות צדיקים יתן

**Proverbs 10:25**   כעבור סופה ואין רשע וצדיק יסוד עולם

**Proverbs 10:26**   כחמץ לשנים וכעשן לעינים כן העצל לשלחיו

**Proverbs 10:27**   יראת יהוה תוסיף ימים ושנות רשעים תקצרנה

**Proverbs 10:28**   תוחלת צדיקים שמחה ותקות רשעים תאבד

**Proverbs 10:29**   מעוז לתם דרך יהוה ומחתה לפעלי און

**Proverbs 10:30**   צדיק לעולם בל ימוט ורשעים לא ישכנו ארץ

**Proverbs 10:31**   פי צדיק ינוב חכמה ולשון תהפכות תכרת

**Proverbs 10:32**   שפתי צדיק ידעון רצון ופי רשעים תהפכות

**Proverbs 11:1**   מאזני מרמה תועבת יהוה ואבן שלמה רצונו

**Proverbs 11:2**   בא זדון ויבא קלון ואת צנועים חכמה

**Proverbs 11:3**   תמת ישרים תנחם וסלף בוגדים ושדם ישדם

**Proverbs 11:4**   לא יועיל הון ביום עברה וצדקה תציל ממות

**Proverbs 11:5**   צדקת תמים תישר דרכו וברשעתו יפל רשע

**Proverbs 11:6**   צדקת ישרים תצילם ובהות בגדים ילכדו

**Proverbs 11:7**   במות אדם רשע תאבד תקוה ותוחלת אונים אבדה

**Proverbs 11:8**   צדיק מצרה נחלץ ויבא רשע תחתיו

**Proverbs 11:9**   בפה חנף ישחת רעהו ובדעת צדיקים יחלצו

**Proverbs 11:10**   בטוב צדיקים תעלץ קריה ובאבד רשעים רנה

**Proverbs 11:11**   בברכת ישרים תרום קרת ובפי רשעים תהרס

**Proverbs 11:12**   בז לרעהו חסר לב ואיש תבונות יחריש

**Proverbs 11:13**   הולך רכיל מגלה סוד ונאמן רוח מכסה דבר

**Proverbs 11:14**   באין תחבלות יפל עם ותשועה ברב יועץ

**Proverbs 11:15**   רע ירוע כי ערב זר ושנא תקעים בוטח

**Proverbs 11:16**   אשת חן תתמך כבוד ועריצים יתמכו עשר

**Proverbs 11:17**   גמל נפשו איש חסד ועכר שארו אכזרי

**Proverbs 11:18**   רשע עשה פעלת שקר וזרע צדקה שכר אמת

**Proverbs 11:19**   כן צדקה לחיים ומרדף רעה למותו

**Proverbs 11:20**   תועבת יהוה עקשי לב ורצונו תמימי דרך

**Proverbs 11:21**   יד ליד לא ינקה רע וזרע צדיקים נמלט

**Proverbs 11:22**   נזם זהב באף חזיר אשה יפה וסרת טעם

**Proverbs 11:23**   תאות צדיקים אך טוב תקות רשעים עברה

**Proverbs 11:24**   יש מפזר ונוסף עוד וחושך מישר אך למחסור

**Proverbs 11:25**   נפש ברכה תדשן ומרוה גם הוא יורא

**Proverbs 11:26**   מנע בר יקבהו לאום וברכה לראש משביר

**Proverbs 11:27**   שחר טוב יבקש רצון ודרש רעה תבואנו

**Proverbs 11:28**   בוטח בעשרו הוא יפל וכעלה צדיקים יפרחו

**Proverbs 11:29**   עוכר ביתו ינחל רוח ועבד אויל לחכם לב

**Proverbs 11:30**   פרי צדיק עץ חיים ולקח נפשות חכם

**Proverbs 11:31**   הן צדיק בארץ ישלם אף כי רשע וחוטא

**Proverbs 12:1**   אהב מוסר אהב דעת ושנא תוכחת בער

**Proverbs 12:2**   טוב יפיק רצון מיהוה ואיש מזמות ירשיע

**Proverbs 12:3**   לא יכון אדם ברשע ושרש צדיקים בל ימוט

**Proverbs 12:4**   אשת חיל עטרת בעלה וכרקב בעצמותיו מבישה

**Proverbs 12:5**   מחשבות צדיקים משפט תחבלות רשעים מרמה

**Proverbs 12:6**   דברי רשעים ארב דם ופי ישרים יצילם

**Proverbs 12:7**   הפוך רשעים ואינם ובית צדיקים יעמד

**Proverbs 12:8**   לפי שכלו יהלל איש ונעוה לב יהיה לבוז

**Proverbs 12:9**   טוב נקלה ועבד לו ממתכבד וחסר לחם

**Proverbs 12:10**   יודע צדיק נפש בהמתו ורחמי רשעים אכזרי

**Proverbs 12:11**   עבד אדמתו ישבע לחם ומרדף ריקים חסר לב

**Proverbs 12:12**   חמד רשע מצוד רעים ושרש צדיקים יתן

**Proverbs 12:13**   בפשע שפתים מוקש רע ויצא מצרה צדיק

**Proverbs 12:14**   מפרי פי איש ישבע טוב וגמול ידי אדם ישוב ישיב לו

**Proverbs 12:15**   דרך אויל ישר בעיניו ושמע לעצה חכם

**Proverbs 12:16**   אויל ביום יודע כעסו וכסה קלון ערום

**Proverbs 12:17**   יפיח אמונה יגיד צדק ועד שקרים מרמה

**Proverbs 12:18**   יש בוטה כמדקרות חרב ולשון חכמים מרפא

**Proverbs 12:19**   שפת אמת תכון לעד ועד ארגיעה לשון שקר

**Proverbs 12:20**   מרמה בלב חרשי רע וליעצי שלום שמחה

**Proverbs 12:21**   לא יאנה לצדיק כל און ורשעים מלאו רע

**Proverbs 12:22**   תועבת יהוה שפתי שקר ועשי אמונה רצונו

**Proverbs 12:23**   אדם ערום כסה דעת ולב כסילים יקרא אולת

**Proverbs 12:24**   יד חרוצים תמשול ורמיה תהיה למס

**Proverbs 12:25**   דאגה בלב איש ישחנה ודבר טוב ישמחנה

**Proverbs 12:26**   יתר מרעהו צדיק ודרך רשעים תתעם

**Proverbs 12:27**   לא יחרך רמיה צידו והון אדם יקר חרוץ

**Proverbs 12:28**   בארח צדקה חיים ודרך נתיבה אל מות

**Proverbs 13:1**   בן חכם מוסר אב ולץ לא שמע גערה

**Proverbs 13:2**   מפרי פי איש יאכל טוב ונפש בגדים חמס

**Proverbs 13:3**   נצר פיו שמר נפשו פשק שפתיו מחתה לו

**Proverbs 13:4**   מתאוה ואין נפשו עצל ונפש חרצים תדשן

**Proverbs 13:5**   דבר שקר ישנא צדיק ורשע יבאיש ויחפיר

**Proverbs 13:6**   צדקה תצר תם דרך ורשעה תסלף חטאת

**Proverbs 13:7**   יש מתעשר ואין כל מתרושש והון רב

**Proverbs 13:8**   כפר נפש איש עשרו ורש לא שמע גערה

**Proverbs 13:9**   אור צדיקים ישמח ונר רשעים ידעך

**Proverbs 13:10**   רק בזדון יתן מצה ואת נועצים חכמה

**Proverbs 13:11**   הון מהבל ימעט וקבץ על יד ירבה

**Proverbs 13:12**   תוחלת ממשכה מחלה לב ועץ חיים תאוה באה

**Proverbs 13:13**   בז לדבר יחבל לו וירא מצוה הוא ישלם

**Proverbs 13:14**   תורת חכם מקור חיים לסור ממקשי מות

**Proverbs 13:15**   שכל טוב יתן חן ודרך בגדים איתן

**Proverbs 13:16**   כל ערום יעשה בדעת וכסיל יפרש אולת

**Proverbs 13:17**   מלאך רשע יפל ברע וציר אמונים מרפא

**Proverbs 13:18**   ריש וקלון פורע מוסר ושומר תוכחת יכבד

**Proverbs 13:19**   תאוה נהיה תערב לנפש ותועבת כסילים סור מרע

**Proverbs 13:20**   הלוך הולך את חכמים וחכם יחכם ורעה כסילים ירוע

**Proverbs 13:21**   חטאים תרדף רעה ואת צדיקים ישלם טוב

**Proverbs 13:22**   טוב ינחיל בני בנים וצפון לצדיק חיל חוטא

**Proverbs 13:23**   רב אכל ניר ראשים ויש נספה בלא משפט

**Proverbs 13:24**   חושך שבטו שונא בנו ואהבו שחרו מוסר

**Proverbs 13:25**   צדיק אכל לשבע נפשו ובטן רשעים תחסר

**Proverbs 14:1**   חכמות נשים בנתה ביתה ואולת בידיה תהרסנו

**Proverbs 14:2**   הולך בישרו ירא יהוה ונלוז דרכיו בוזהו

**Proverbs 14:3**   בפי אויל חטר גאוה ושפתי חכמים תשמורם

**Proverbs 14:4**   באין אלפים אבוס בר ורב תבואות בכח שור

**Proverbs 14:5**   עד אמונים לא יכזב ויפיח כזבים עד שקר

**Proverbs 14:6**   בקש לץ חכמה ואין ודעת לנבון נקל

**Proverbs 14:7**   לך מנגד לאיש כסיל ובל ידעת שפתי דעת

**Proverbs 14:8**   חכמת ערום הבין דרכו ואולת כסילים מרמה

**Proverbs 14:9**   אולים יליץ אשם ובין ישרים רצון

**Proverbs 14:10**   לב יודע מרת נפשו ובשמחתו לא יתערב זר

**Proverbs 14:11**   בית רשעים ישמד ואהל ישרים יפריח

**Proverbs 14:12**   יש דרך ישר לפני איש ואחריתה דרכי מות

**Proverbs 14:13**   גם בשחוק יכאב לב ואחריתה שמחה תוגה

**Proverbs 14:14**   מדרכיו ישבע סוג לב ומעליו איש טוב

**Proverbs 14:15**   פתי יאמין לכל דבר וערום יבין לאשרו

**Proverbs 14:16**   חכם ירא וסר מרע וכסיל מתעבר ובוטח

**Proverbs 14:17**   קצר אפים יעשה אולת ואיש מזמות ישנא

**Proverbs 14:18**   נחלו פתאים אולת וערומים יכתרו דעת

**Proverbs 14:19**   שחו רעים לפני טובים ורשעים על שערי צדיק

**Proverbs 14:20**   גם לרעהו ישנא רש ואהבי עשיר רבים

**Proverbs 14:21**   בז לרעהו חוטא ומחונן עניים ענוים אשריו

**Proverbs 14:22**   ה‍לוא יתעו חרשי רע וחסד ואמת חרשי טוב

**Proverbs 14:23**   בכל עצב יהיה מותר ודבר שפתים אך למחסור

**Proverbs 14:24**   עטרת חכמים עשרם אולת כסילים אולת

**Proverbs 14:25**   מציל נפשות עד אמת ויפח כזבים מרמה

**Proverbs 14:26**   ביראת יהוה מבטח עז ולבניו יהיה מחסה

**Proverbs 14:27**   יראת יהוה מקור חיים לסור ממקשי מות

**Proverbs 14:28**   ברב עם הדרת מלך ובאפס לאם מחתת רזון

**Proverbs 14:29**   ארך אפים רב תבונה וקצר רוח מרים אולת

**Proverbs 14:30**   חיי בשרים לב מרפא ורקב עצמות קנאה

**Proverbs 14:31**   עשק דל חרף עשהו ומכבדו חנן אביון

**Proverbs 14:32**   ברעתו ידחה רשע וחסה במותו צד͏יק

**Proverbs 14:33**   בלב נבון תנוח חכמה ובקרב כסילים תודע

**Proverbs 14:34**   צדקה תרומם גוי וחסד לאמים חטאת

**Proverbs 14:35**   רצון מלך לעבד משכיל ועברתו תהיה מביש

**Proverbs 15:1**   מענה רך ישיב חמה ודבר עצב יעלה אף

**Proverbs 15:2**   לשון חכמים תיטיב דעת ופי כסילים יביע אולת

**Proverbs 15:3**   בכל מקום עיני יהוה צפות רעים וטובים

**Proverbs 15:4**   מרפא לשון עץ חיים וסלף בה שבר ברוח

**Proverbs 15:5**   אויל ינאץ מוסר אביו ושמר תוכחת יערם

**Proverbs 15:6**   בית צדיק חסן רב ובתבואת רשע נעכרת

**Proverbs 15:7**   שפתי חכמים יזרו דעת ולב כסילים לא כן

**Proverbs 15:8**   זבח רשעים תועבת יהוה ותפלת ישרים רצונו

**Proverbs 15:9**   תועבת יהוה דרך רשע ומרדף צדקה יאהב

**Proverbs 15:10**   מוסר רע לעזב ארח שונא תוכחת ימות

**Proverbs 15:11**   שאול ואבדון נגד יהוה אף כי לבות בני אדם

**Proverbs 15:12**   לא יאהב לץ הוכח לו אל חכמים לא ילך

**Proverbs 15:13**   לב שמח ייטב פנים ובעצבת לב רוח נכאה

**Proverbs 15:14**   לב נבון יבקש דעת ופני ופי כסילים ירעה אולת

**Proverbs 15:15**   כל ימי עני רעים וטוב לב משתה תמיד

**Proverbs 15:16**   טוב מעט ביראת יהוה מאוצר רב ומהומה בו

**Proverbs 15:17**   טוב ארחת ירק ואהבה שם משור אבוס ושנאה בו

**Proverbs 15:18**   איש חמה יגרה מדון וארך אפים ישקיט ריב

**Proverbs 15:19**   דרך עצל כמשכת חדק וארח ישרים סללה

**Proverbs 15:20**   בן חכם ישמח אב וכסיל אדם בוזה אמו

**Proverbs 15:21**   אולת שמחה לחסר לב ואיש תבונה יישר לכת

**Proverbs 15:22**   הפר מחשבות באין סוד וברב יועצים תקום

**Proverbs 15:23**   שמחה לאיש במענה פיו ודבר בעתו מה טוב

**Proverbs 15:24**   ארח חיים למעלה למשכיל למען סור משאול מטה

**Proverbs 15:25**   בית גאים יסח יהוה ויצב גבול אלמנה

**Proverbs 15:26**   תועבת יהוה מחשבות רע וטהרים אמרי נעם

**Proverbs 15:27**   עכר ביתו בוצע בצע ושונא מתנת יחיה

**Proverbs 15:28**   לב צדיק יהגה לענות ופי רשעים יביע רעות

**Proverbs 15:29**   רחוק יהוה מרשעים ותפלת צדיקים ישמע

**Proverbs 15:30**   מאור עינים ישמח לב שמועה טובה תדשן עצם

**Proverbs 15:31**   אזן שמעת תוכחת חיים בקרב חכמים תלין

**Proverbs 15:32**   פורע מוסר מואס נפשו ושומע תוכחת קונה לב

**Proverbs 15:33**   יראת יהוה מוסר חכמה ולפני כבוד ענוה

**Proverbs 16:1**   לאדם מערכי לב ומיהוה מענה לשון

**Proverbs 16:2**   כל דרכי איש זך בעיניו ותכן רוחות יהוה

**Proverbs 16:3**   גל אל יהוה מעשיך ויכנו מחשבתיך

**Proverbs 16:4**   כל פעל יהוה למענהו וגם רשע ליום רעה

**Proverbs 16:5**   תועבת יהוה כל גבה לב יד ליד לא ינקה

**Proverbs 16:6**   בחסד ואמת יכפר עון וביראת יהוה סור מרע

**Proverbs 16:7**   ברצות יהוה דרכי איש גם אויביו ישלם אתו

**Proverbs 16:8**   טוב מעט בצדקה מרב תבואות בלא משפט

**Proverbs 16:9**   לב אדם יחשב דרכו ויהוה יכין צעדו

**Proverbs 16:10**   קסם על שפתי מלך במשפט לא ימעל פיו

**Proverbs 16:11**   פלס ומאזני משפט ליהוה מעשהו כל אבני כיס

**Proverbs 16:12**   תועבת מלכים עשות רשע כי בצדקה יכון כסא

**Proverbs 16:13**   רצון מלכים שפתי צדק ודבר ישרים יאהב

**Proverbs 16:14**   חמת מלך מלאכי מות ואיש חכם יכפרנה

**Proverbs 16:15**   באור פני מלך חיים ורצונו כעב מלקוש

**Proverbs 16:16**   קנה חכמה מה טוב מחרוץ וקנות בינה נבחר מכסף

**Proverbs 16:17**   מסלת ישרים סור מרע שמר נפשו נצר דרכו

**Proverbs 16:18**   לפני שבר גאון ולפני כשלון גבה רוח

**Proverbs 16:19**   טוב שפל רוח את עניים ענוים מחלק שלל את גאים

**Proverbs 16:20**   משכיל על דבר ימצא טוב ובוטח ביהוה אשריו

**Proverbs 16:21**   לחכם לב יקרא נבון ומתק שפתים יסיף לקח

**Proverbs 16:22**   מקור חיים שכל בעליו ומוסר אולים אולת

**Proverbs 16:23**   לב חכם ישכיל פיהו ועל שפתיו יסיף לקח

**Proverbs 16:24**   צוף דבש אמרי נעם מתוק לנפש ומרפא לעצם

**Proverbs 16:25**   יש דרך ישר לפני איש ואחריתה דרכי מות

**Proverbs 16:26**   נפש עמל עמלה לו כי אכף עליו פיהו

**Proverbs 16:27**   איש בליעל כרה רעה ועל שפתיו שפתו כאש צרבת

**Proverbs 16:28**   איש תהפכות ישלח מדון ונרגן מפריד אלוף

**Proverbs 16:29**   איש חמס יפתה רעהו והוליכו בדרך לא טוב

**Proverbs 16:30**   עצה עיניו לחשב תהפכות קרץ שפתיו כלה רעה

**Proverbs 16:31**   עטרת תפארת שיבה בדרך צדקה תמצא

**Proverbs 16:32**   טוב ארך אפים מגבור ומשל ברוחו מלכד עיר

**Proverbs 16:33**   בחיק יוטל את הגורל ומיהוה כל משפטו

**Proverbs 17:1**   טוב פת חרבה ושלוה בה מבית מלא זבחי ריב

**Proverbs 17:2**   עבד משכיל ימשל בבן מביש ובתוך אחים יחלק נחלה

**Proverbs 17:3**   מצרף לכסף וכור לזהב ובחן לבות יהוה

**Proverbs 17:4**   מרע מקשיב על שפת און שקר מזין על לשון הות

**Proverbs 17:5**   לעג לרש חרף עשהו שמח לאיד לא ינקה

**Proverbs 17:6**   עטרת זקנים בני בנים ותפארת בנים אבותם

**Proverbs 17:7**   לא נאוה לנבל שפת יתר אף כי לנדיב שפת שקר

**Proverbs 17:8**   אבן חן השחד בעיני בעליו אל כל אשר יפנה ישכיל

**Proverbs 17:9**   מכסה פשע מבקש אהבה ושנה בדבר מפריד אלוף

**Proverbs 17:10**   תחת גערה במבין מהכות כסיל מאה

**Proverbs 17:11**   אך מרי יבקש רע ומלאך אכזרי ישלח בו

**Proverbs 17:12**   פגוש דב שכול באיש ואל כסיל באולתו

**Proverbs 17:13**   משיב רעה תחת טובה לא תמיש תמוש רעה מביתו

**Proverbs 17:14**   פוטר מים ראשית מדון ולפני התגלע הריב נטוש

**Proverbs 17:15**   מצדיק רשע ומרשיע צדיק תועבת יהוה גם שניהם

**Proverbs 17:16**   למה זה מחיר ביד כסיל לקנות חכמה ולב אין

**Proverbs 17:17**   בכל עת אהב הרע ואח לצרה יולד

**Proverbs 17:18**   אדם חסר לב תוקע כף ערב ערבה לפני רעהו

**Proverbs 17:19**   אהב פשע אהב מצה מגביה פתחו מבקש שבר

**Proverbs 17:20**   עקש לב לא ימצא טוב ונהפך בלשונו יפול ברעה

**Proverbs 17:21**   ילד כסיל לתוגה לו ולא ישמח אבי נבל

**Proverbs 17:22**   לב שמח ייטב גהה ורוח נכאה תיבש גרם

**Proverbs 17:23**   שחד מחיק רשע יקח להטות ארחות משפט

**Proverbs 17:24**   את פני מבין חכמה ועיני כסיל בקצה ארץ

**Proverbs 17:25**   כעס לאביו בן כסיל וממר ליולדתו

**Proverbs 17:26**   גם ענוש לצדיק לא טוב להכות נדיבים על ישר

**Proverbs 17:27**   חושך אמריו יודע דעת וקר יקר רוח איש תבונה

**Proverbs 17:28**   גם אויל מחריש חכם יחשב אטם שפתיו נבון

**Proverbs 18:1**   לתאוה יבקש נפרד בכל תושיה יתגלע

**Proverbs 18:2**   לא יחפץ כסיל בתבונה כי אם בהתגלות לבו

**Proverbs 18:3**   בבוא רשע בא גם בוז ועם קלון חרפה

**Proverbs 18:4**   מים עמקים דברי פי איש נחל נבע מקור חכמה

**Proverbs 18:5**   שאת פני רשע לא טוב להטות צדיק במשפט

**Proverbs 18:6**   שפתי כסיל יבאו בריב ופיו למהלמות יקרא

**Proverbs 18:7**   פי כסיל מחתה לו ושפתיו מוקש נפשו

**Proverbs 18:8**   דברי נרגן כמתלהמים והם ירדו חדרי בטן

**Proverbs 18:9**   גם מתרפה במלאכתו אח הוא לבעל משחית

**Proverbs 18:10**   מגדל עז שם יהוה בו ירוץ צדיק ונשגב

**Proverbs 18:11**   הון עשיר קרית עזו וכחומה נשגבה במשכיתו

**Proverbs 18:12**   לפני שבר יגבה לב איש ולפני כבוד ענו͏ה

**Proverbs 18:13**   משיב דבר בטרם ישמע אולת היא לו וכלמה

**Proverbs 18:14**   רוח איש יכלכל מחלהו ורוח נכאה מי ישאנה

**Proverbs 18:15**   לב נבון יקנה דעת ואזן חכמים תבקש דעת

**Proverbs 18:16**   מתן אדם ירחיב לו ולפני גדלים ינחנו

**Proverbs 18:17**   צדיק הראשון בריבו יבא ובא רעהו וחקרו

**Proverbs 18:18**   מדינים ישבית הגורל ובין עצומים יפריד

**Proverbs 18:19**   אח נפשע מקרית עז ומדונים ומדינים כבריח ארמון

**Proverbs 18:20**   מפרי פי איש תשבע בטנו תבואת שפתיו ישבע

**Proverbs 18:21**   מות וחיים ביד לשון ואהביה יאכל פריה

**Proverbs 18:22**   מצא אשה מצא טוב ויפק רצון מיהוה

**Proverbs 18:23**   תחנונים ידבר רש ועשיר יענה עזות

**Proverbs 18:24**   איש רעים להתרעע ויש אהב דבק מאח

**Proverbs 19:1**   טוב רש הולך בתמו מעקש שפתיו והוא כסיל

**Proverbs 19:2**   גם בלא דעת נפש לא טוב ואץ ברגלים חוטא

**Proverbs 19:3**   אולת אדם תסלף דרכו ועל יהוה יזעף לבו

**Proverbs 19:4**   הון יסיף רעים רבים ודל מרעהו יפרד

**Proverbs 19:5**   עד שקרים לא ינקה ויפיח כזבים לא ימלט

**Proverbs 19:6**   רבים יחלו פני נדיב וכל הרע לאיש מתן

**Proverbs 19:7**   כל אחי רש שנאהו אף כי מרעהו רחקו ממנו מרדף אמרים לא לו המה

**Proverbs 19:8**   קנה לב אהב נפשו שמר תבונה למצא טוב

**Proverbs 19:9**   עד שקרים לא ינקה ויפיח כזבים יאבד

**Proverbs 19:10**   לא נאוה לכסיל תענוג אף כי לעבד משל בשרים

**Proverbs 19:11**   שכל אדם האריך אפו ותפארתו עבר על פשע

**Proverbs 19:12**   נהם ככפיר זעף מלך וכטל על עשב רצונו

**Proverbs 19:13**   הות לאביו בן כסיל ודלף טרד מדיני אשה

**Proverbs 19:14**   בית והון נחלת אבות ומיהוה אשה משכלת

**Proverbs 19:15**   עצלה תפיל תרדמה ונפש רמיה תרעב

**Proverbs 19:16**   שמר מצוה שמר נפשו בוזה דרכיו יומת ימות

**Proverbs 19:17**   מלוה יהוה חונן דל וגמלו ישלם לו

**Proverbs 19:18**   יסר בנך כי יש תקוה ואל המיתו אל תשא נפשך

**Proverbs 19:19**   גרל גדל חמה נשא ענש כי אם תציל ועוד תוסף

**Proverbs 19:20**   שמע עצה וקבל מוסר למען תחכם באחריתך

**Proverbs 19:21**   רבות מחשבות בלב איש ועצת יהוה היא תקום

**Proverbs 19:22**   תאות אדם חסדו וטוב רש מאיש כזב

**Proverbs 19:23**   יראת יהוה לחיים ושבע ילין בל יפקד רע

**Proverbs 19:24**   טמן עצל ידו בצלחת גם אל פיהו לא ישיבנה

**Proverbs 19:25**   לץ תכה ופתי יערם והוכיח לנבון יבין דעת

**Proverbs 19:26**   משדד אב יבריח אם בן מביש ומחפיר

**Proverbs 19:27**   חדל בני לשמע מוסר לשגות מאמרי דעת

**Proverbs 19:28**   עד בליעל יליץ משפט ופי רשעים יבלע און

**Proverbs 19:29**   נכונו ללצים שפטים ומהלמות לגו כסילים

**Proverbs 20:1**   לץ היין המה שכר וכל שגה בו לא יחכם

**Proverbs 20:2**   נהם ככפיר אימת מלך מתעברו חוטא נפשו

**Proverbs 20:3**   כבוד לאיש שבת מריב וכל אויל יתגלע

**Proverbs 20:4**   מחרף עצל לא יחרש ישאל ושאל בקציר ואין

**Proverbs 20:5**   מים עמקים עצה בלב איש ואיש תבונה ידלנה

**Proverbs 20:6**   רב אדם יקרא איש חסדו ואיש אמונים מי ימצא

**Proverbs 20:7**   מתהלך בתמו צדיק אשרי בניו אחריו

**Proverbs 20:8**   מלך יושב על כסא דין מזרה בעיניו כל רע

**Proverbs 20:9**   מי יאמר זכיתי לבי טהרתי מחטאתי

**Proverbs 20:10**   אבן ואבן איפה ואיפה תועבת יהוה גם שניהם

**Proverbs 20:11**   גם במעלליו יתנכר נער אם זך ואם ישר פעלו

**Proverbs 20:12**   אזן שמעת ועין ראה יהוה עשה גם שניהם

**Proverbs 20:13**   אל תאהב שנה פן תורש פקח עיניך שבע לחם

**Proverbs 20:14**   רע רע יאמר הקונה ואזל לו אז יתהלל

**Proverbs 20:15**   יש זהב ורב פנינים וכלי יקר שפתי דעת

**Proverbs 20:16**   לקח בגדו כי ערב זר ובעד נכרים נכריה חבלהו

**Proverbs 20:17**   ערב לאיש לחם שקר ואחר ימלא פיהו חצץ

**Proverbs 20:18**   מחשבות בעצה תכון ובתחבלות עשה מלחמה

**Proverbs 20:19**   גולה סוד הולך רכיל ולפתה שפתיו לא תתערב

**Proverbs 20:20**   מקלל אביו ואמו ידעך נרו באישון באשון חשך

**Proverbs 20:21**   נחלה מבחלת מבהלת בראשנה ואחריתה לא תברך

**Proverbs 20:22**   אל תאמר אשלמה רע קוה ליהוה וישע לך

**Proverbs 20:23**   תועבת יהוה אבן ואבן ומאזני מרמה לא טוב

**Proverbs 20:24**   מיהוה מצעדי גבר ואדם מה יבין דרכו

**Proverbs 20:25**   מוקש אדם ילע קדש ואחר נדרים לבקר

**Proverbs 20:26**   מזרה רשעים מלך חכם וישב עליהם אופן

**Proverbs 20:27**   נר יהוה נשמת אדם חפש כל חדרי בטן

**Proverbs 20:28**   חסד ואמת יצרו מלך וסעד בחסד כסאו

**Proverbs 20:29**   תפארת בחורים כחם והדר זקנים שיבה

**Proverbs 20:30**   חברות פצע תמריק תמרוק ברע ומכות חדרי בטן

**Proverbs 21:1**   פלגי מים לב מלך ביד יהוה על כל אשר יחפץ יטנו

**Proverbs 21:2**   כל דרך איש ישר בעיניו ותכן לבות יהוה

**Proverbs 21:3**   עשה צדקה ומשפט נבחר ליהוה מזבח

**Proverbs 21:4**   רום עינים ורחב לב נר רשעים חטאת

**Proverbs 21:5**   מחשבות חרוץ אך למותר וכל אץ אך למחסור

**Proverbs 21:6**   פעל אוצרות בלשון שקר הבל נדף מבקשי מות

**Proverbs 21:7**   שד רשעים יגורם כי מאנו לעשות משפט

**Proverbs 21:8**   הפכפך דרך איש וזר וזך ישר פעלו

**Proverbs 21:9**   טוב לשבת על פנת גג מאשת מדינים ובית חבר

**Proverbs 21:10**   נפש רשע אותה רע לא יחן בעיניו רעהו

**Proverbs 21:11**   בענש לץ יחכם פתי ובהשכיל לחכם יקח דעת

**Proverbs 21:12**   משכיל צדיק לבית רשע מסלף רשעים לרע

**Proverbs 21:13**   אטם אזנו מזעקת דל גם הוא יקרא ולא יענה

**Proverbs 21:14**   מתן בסתר יכפה אף ושחד בחק חמה עזה

**Proverbs 21:15**   שמחה לצדיק עשות משפט ומחתה לפעלי און

**Proverbs 21:16**   אדם תועה מדרך השכל בקהל רפאים ינוח

**Proverbs 21:17**   איש מחסור אהב שמחה אהב יין ושמן לא יעשיר

**Proverbs 21:18**   כפר לצדיק רשע ותחת ישרים בוגד

**Proverbs 21:19**   טוב שבת בארץ מדבר מאשת מדונים מדינים וכעס

**Proverbs 21:20**   אוצר נחמד ושמן בנוה חכם וכסיל אדם יבלענו

**Proverbs 21:21**   רדף צדקה וחסד ימצא חיים צדקה וכבוד

**Proverbs 21:22**   עיר גברים עלה חכם וירד עז מבטחה

**Proverbs 21:23**   שמר פיו ולשונו שמר מצרות נפשו

**Proverbs 21:24**   זד יהיר לץ שמו עושה בעברת זדון

**Proverbs 21:25**   תאות עצל תמיתנו כי מאנו ידיו לעשות

**Proverbs 21:26**   כל היום התאוה תאוה וצדיק יתן ולא יחשך

**Proverbs 21:27**   זבח רשעים תועבה אף כי בזמה יביאנו

**Proverbs 21:28**   עד כזבים יאבד ואיש שומע לנצח ידבר

**Proverbs 21:29**   העז איש רשע בפניו וישר הוא יכין יבין דרכיו דרכו

**Proverbs 21:30**   אין חכמה ואין תבונה ואין עצה לנגד יהוה

**Proverbs 21:31**   סוס מוכן ליום מלחמה וליהוה התשועה

**Proverbs 22:1**   נבחר שם מעשר רב מכסף ומזהב חן טוב

**Proverbs 22:2**   עשיר ורש נפגשו עשה כלם יהוה

**Proverbs 22:3**   ערום ראה רעה ויסתר ונסתר ופתיים עברו ונענשו

**Proverbs 22:4**   עקב ענוה יראת יהוה עשר וכבוד וחיים

**Proverbs 22:5**   צנים פחים בדרך עקש שומר נפשו ירחק מהם

**Proverbs 22:6**   חנך לנער על פי דרכו גם כי יזקין לא יסור ממנה

**Proverbs 22:7**   עשיר ברשים ימשול ועבד לוה לאיש מלוה

**Proverbs 22:8**   זורע עולה יקצור יקצר און ושבט עברתו יכלה

**Proverbs 22:9**   טוב עין הוא יברך כי נתן מלחמו לדל

**Proverbs 22:10**   גרש לץ ויצא מדון וישבת דין וקלון

**Proverbs 22:11**   אהב טהור טהר לב חן שפתיו רעהו מלך

**Proverbs 22:12**   עיני יהוה נצרו דעת ויסלף דברי בגד

**Proverbs 22:13**   אמר עצל ארי בחוץ בתוך רחבות ארצח

**Proverbs 22:14**   שוחה עמקה פי זרות זעום יהוה יפול יפל שם

**Proverbs 22:15**   אולת קשורה בלב נער שבט מוסר ירחיקנה ממנו

**Proverbs 22:16**   עשק דל להרבות לו נתן לעשיר אך למחסור

**Proverbs 22:17**   הט אזנך ושמע דברי חכמים ולבך תשית לדעתי

**Proverbs 22:18**   כי נעים כי תשמרם בבטנך יכנו יחדו על שפתיך

**Proverbs 22:19**   להיות ביהוה מבטחך הודעתיך היום אף אתה

**Proverbs 22:20**   הלא כתבתי לך שלשום שלישים במועצת ודעת

**Proverbs 22:21**   להודיעך קשט אמרי אמת להשיב אמרים אמת לשלחיך

**Proverbs 22:22**   אל תגזל דל כי דל הוא ואל תדכא עני בשער

**Proverbs 22:23**   כי יהוה יריב ריבם וקבע את קבעיהם נפש

**Proverbs 22:24**   אל תתרע את בעל אף ואת איש חמות לא תבוא

**Proverbs 22:25**   פן תאלף ארחתו ארחתיו ולקחת מוקש לנפשך

**Proverbs 22:26**   אל תהי בתקעי כף בערבים משאות

**Proverbs 22:27**   אם אין לך לשלם למה יקח משכבך מתחתיך

**Proverbs 22:28**   אל תסג גבול עולם אשר עשו אבותיך

**Proverbs 22:29**   חזית איש מהיר במלאכתו לפני מלכים יתיצב בל יתיצב לפני חשכים

**Proverbs 23:1**   כי תשב ללחום את מושל בין תבין את אשר לפניך

**Proverbs 23:2**   ושמת שכין בלעך אם בעל נפש אתה

**Proverbs 23:3**   אל תתאו למטעמותיו והוא לחם כזבים

**Proverbs 23:4**   אל תיגע להעשיר מבינתך חדל

**Proverbs 23:5**   התעוף התעיף עיניך בו ואיננו כי עשה יעשה לו כנפים כנשר ועיף יעוף השמים

**Proverbs 23:6**   אל תלחם את לחם רע עין ואל תתאו תתאיו למטעמתיו

**Proverbs 23:7**   כי כמו שער בנפשו כן הוא אכל ושתה יאמר לך ולבו בל עמך

**Proverbs 23:8**   פתך אכלת תקיאנה ושחת דבריך הנעימים

**Proverbs 23:9**   באזני כסיל אל תדבר כי יבוז לשכל מליך

**Proverbs 23:10**   אל תסג גבול עולם ובשדי יתומים אל תבא

**Proverbs 23:11**   כי גאלם חזק הוא יריב את ריבם אתך

**Proverbs 23:12**   הביאה למוסר לבך ואזנך לאמרי דעת

**Proverbs 23:13**   אל תמנע מנער מוסר כי תכנו בשבט לא ימות

**Proverbs 23:14**   אתה בשבט תכנו ונפשו משאול תציל

**Proverbs 23:15**   בני אם חכם לבך ישמח לבי גם אני

**Proverbs 23:16**   ותעלזנה כליותי בדבר שפתיך מישרים

**Proverbs 23:17**   אל יקנא לבך בחטאים כי אם ביראת יהוה כל היום

**Proverbs 23:18**   כי אם יש אחרית ותקותך לא תכרת

**Proverbs 23:19**   שמע אתה בני וחכם ואשר בדרך לבך

**Proverbs 23:20**   אל תהי בסבאי יין בזללי בשר למו

**Proverbs 23:21**   כי סבא וזולל יורש וקרעים תלביש נומה

**Proverbs 23:22**   שמע לאביך זה ילדך ואל תבוז כי זקנה אמך

**Proverbs 23:23**   אמת קנה ואל תמכר חכמה ומוסר ובינה

**Proverbs 23:24**   גול גיל יגול יגיל אבי צדיק יולד ויולד חכם וישמח ישמח בו

**Proverbs 23:25**   ישמח אביך ואמך ותגל יולדתך

**Proverbs 23:26**   תנה בני לבך לי ועיניך דרכי תרצנה תצרנה

**Proverbs 23:27**   כי שוחה עמקה זונה ובאר צרה נכריה

**Proverbs 23:28**   אף היא כחתף תארב ובוגדים באדם תוסף

**Proverbs 23:29**   למי אוי למי אבוי למי מדונים מדינים למי שיח למי פצעים חנם למי חכללות עינים

**Proverbs 23:30**   למאחרים על היין לבאים לחקר ממסך

**Proverbs 23:31**   אל תרא יין כי יתאדם כי יתן בכיס בכוס עינו יתהלך במישרים

**Proverbs 23:32**   אחריתו כנחש ישך וכצפעני יפרש

**Proverbs 23:33**   עיניך יראו זרות ולבך ידבר תהפכות

**Proverbs 23:34**   והיית כשכב בלב ים וכשכב בראש חבל

**Proverbs 23:35**   הכוני בל חליתי הלמוני בל ידעתי מתי אקיץ אוסיף אבקשנו עוד

**Proverbs 24:1**   אל תקנא באנשי רעה ואל תתאו תתאיו להיות אתם

**Proverbs 24:2**   כי שד יהגה לבם ועמל שפתיהם תדברנה

**Proverbs 24:3**   בחכמה יבנה בית ובתבונה יתכונן

**Proverbs 24:4**   ובדעת חדרים ימלאו כל הון יקר ונעים

**Proverbs 24:5**   גבר חכם בעוז ואיש דעת מאמץ כח

**Proverbs 24:6**   כי בתחבלות תעשה לך מלחמה ותשועה ברב יועץ

**Proverbs 24:7**   ראמות לאויל חכמות בשער לא יפתח פיהו

**Proverbs 24:8**   מחשב להרע לו בעל מזמות יקראו

**Proverbs 24:9**   זמת אולת חטאת ותועבת לאדם לץ

**Proverbs 24:10**   התרפית ביום צרה צר כחכה

**Proverbs 24:11**   הצל לקחים למות ומטים להרג אם תחשוך

**Proverbs 24:12**   כי תאמר הן לא ידענו זה ה‍לא תכן לבות הוא יבין ונצר נפשך הוא ידע והשיב לאדם כפעלו

**Proverbs 24:13**   אכל בני דבש כי טוב ונפת מתוק על חכך

**Proverbs 24:14**   כן דעה חכמה לנפשך אם מצאת ויש אחרית ותקותך לא תכרת

**Proverbs 24:15**   אל תארב רשע לנוה צדיק אל תשדד רבצו

**Proverbs 24:16**   כי שבע יפול צדיק וקם ורשעים יכשלו ברעה

**Proverbs 24:17**   בנפל אויביך אויבך אל תשמח ובכשלו אל יגל לבך

**Proverbs 24:18**   פן יראה יהוה ורע בעיניו והשיב מעליו אפו

**Proverbs 24:19**   אל תתחר במרעים אל תקנא ברשעים

**Proverbs 24:20**   כי לא תהיה אחרית לרע נר רשעים ידעך

**Proverbs 24:21**   ירא את יהוה בני ומלך עם שונים אל תתערב

**Proverbs 24:22**   כי פתאם יקום אידם ופיד שניהם מי יודע

**Proverbs 24:23**   גם אלה לחכמים הכר פנים במשפט בל טוב

**Proverbs 24:24**   אמר לרשע צדיק אתה יקבהו עמים יזעמוהו לאמים

**Proverbs 24:25**   ולמוכיחים ינעם ועליהם תבוא ברכת טוב

**Proverbs 24:26**   שפתים ישק משיב דברים נכחים

**Proverbs 24:27**   הכן בחוץ מלאכתך ועתדה בשדה לך אחר ובנית ביתך

**Proverbs 24:28**   אל תהי עד חנם ברעך והפתית בשפתיך

**Proverbs 24:29**   אל תאמר כאשר עשה לי כן אעשה לו אשיב לאיש כפעלו

**Proverbs 24:30**   על שדה איש עצל עברתי ועל כרם אדם חסר לב

**Proverbs 24:31**   והנה עלה כלו קמשנים כסו פניו חרלים וגדר אבניו נהרסה

**Proverbs 24:32**   ואחזה אנכי אשית לבי ראיתי לקחתי מוסר

**Proverbs 24:33**   מעט שנות מעט תנומות מעט חבק ידים לשכב

**Proverbs 24:34**   ובא מתהלך רישך ומחסריך כאיש מגן

**Proverbs 25:1**   גם אלה משלי שלמה אשר העתיקו אנשי חזקיה מלך יהודה

**Proverbs 25:2**   כבד אלהים הסתר דבר וכבד מלכים חקר דבר

**Proverbs 25:3**   שמים לרום וארץ לעמק ולב מלכים אין חקר

**Proverbs 25:4**   הגו סיגים מכסף ויצא לצרף כלי

**Proverbs 25:5**   הגו רשע לפני מלך ויכון בצדק כסאו

**Proverbs 25:6**   אל תתהדר לפני מלך ובמקום גדלים אל תעמד

**Proverbs 25:7**   כי טוב אמר לך ע‍לה הנה מהשפילך לפני נדיב אשר ראו עיניך

**Proverbs 25:8**   אל תצא לרב מהר פן מה תעשה באחריתה בהכלים אתך רעך

**Proverbs 25:9**   ריבך ריב את רעך וסוד אחר אל תגל

**Proverbs 25:10**   פן יחסדך שמע ודבתך לא תשוב

**Proverbs 25:11**   תפוחי זהב במשכיות כסף דבר דבר על אפניו

**Proverbs 25:12**   נזם זהב וחלי כתם מוכיח חכם על אזן שמעת

**Proverbs 25:13**   כצנת שלג ביום קציר ציר נאמן לשלחיו ונפש אדניו ישיב

**Proverbs 25:14**   נשיאים ורוח וגשם אין איש מתהלל במתת שקר

**Proverbs 25:15**   בארך אפים יפתה קצין ולשון רכה תשבר גרם

**Proverbs 25:16**   דבש מצאת אכל דיך פן תשבענו והקאתו

**Proverbs 25:17**   הקר רגלך מבית רעך פן ישבעך ושנאך

**Proverbs 25:18**   מפיץ וחרב וחץ שנון איש ענה ברעהו עד שקר

**Proverbs 25:19**   שן רעה ורגל מועדת מבטח בוגד ביום צר͏ה

**Proverbs 25:20**   מעדה בגד ביום קרה חמץ על נתר ושר בשרים על לב רע

**Proverbs 25:21**   אם רעב שנאך האכלהו לחם ואם צמא השקהו מים

**Proverbs 25:22**   כי גחלים אתה חתה על ראשו ו͏יהוה ישלם לך

**Proverbs 25:23**   רוח צפון תחולל גשם ופנים נזעמים לשון סתר

**Proverbs 25:24**   טוב שבת על פנת גג מאשת מדונים מדינים ובית חבר

**Proverbs 25:25**   מים קרים על נפש עיפה ושמועה טובה מארץ מרחק

**Proverbs 25:26**   מעין נרפש ומקור משחת צדיק מט לפני רשע

**Proverbs 25:27**   אכל דבש הרבות לא טוב וחקר כבדם כבוד

**Proverbs 25:28**   עיר פרוצה אין חומה איש אשר אין מעצר לרוחו

**Proverbs 26:1**   כשלג בקיץ וכמטר בקציר כן לא נאוה לכסיל כבוד

**Proverbs 26:2**   כצפור לנוד כדרור לעוף כן קללת חנם לא לו תבא

**Proverbs 26:3**   שוט לסוס מתג לחמור ושבט לגו כסילים

**Proverbs 26:4**   אל תען כסיל כאולתו פן תשוה לו גם אתה

**Proverbs 26:5**   ענה כסיל כאולתו פן יהיה חכם בעיניו

**Proverbs 26:6**   מקצה רגלים חמס שתה שלח דברים ביד כסיל

**Proverbs 26:7**   דליו שקים מפסח ומשל בפי כסילים

**Proverbs 26:8**   כצרור אבן במרגמה כן נותן לכסיל כבוד

**Proverbs 26:9**   חוח עלה ביד שכור ומשל בפי כסילים

**Proverbs 26:10**   רב מחולל כל ושכר כסיל ושכר עברים

**Proverbs 26:11**   ככלב שב על קאו כסיל שונה באולתו

**Proverbs 26:12**   ראית איש חכם בעיניו תקוה לכסיל ממנו

**Proverbs 26:13**   אמר עצל שחל בדרך ארי בין הרחבות

**Proverbs 26:14**   הדלת תסוב על צירה ועצל על מטתו

**Proverbs 26:15**   טמן עצל ידו בצלחת נלאה להשיבה אל פיו

**Proverbs 26:16**   חכם עצל בעיניו משבעה משיבי טעם

**Proverbs 26:17**   מחזיק באזני כלב עבר מתעבר על ריב לא לו

**Proverbs 26:18**   כמתלהלה הירה זקים חצים ומות

**Proverbs 26:19**   כן איש רמה את רעהו ואמר ה‍לא משחק אני

**Proverbs 26:20**   באפס עצים תכבה אש ובאין נרגן ישתק מדון

**Proverbs 26:21**   פחם לגחלים ועצים לאש ואיש מדונים מדינים לחרחר ריב

**Proverbs 26:22**   דברי נרגן כמתלהמים והם ירדו חדרי בטן

**Proverbs 26:23**   כסף סיגים מצפה על חרש שפתים דלקים ולב רע

**Proverbs 26:24**   בשפתו בשפתיו ינכר שונא ובקרבו ישית מרמה

**Proverbs 26:25**   כי יחנן קולו אל תאמן בו כי שבע תועבות בלבו

**Proverbs 26:26**   תכסה שנאה במשאון תגלה רעתו בקהל

**Proverbs 26:27**   כרה שחת בה יפל וגלל אבן אליו תשוב

**Proverbs 26:28**   לשון שקר ישנא דכיו ופה חלק יעשה מדחה

**Proverbs 27:1**   אל תתהלל ביום מחר כי לא תדע מה ילד יום

**Proverbs 27:2**   יהללך זר ולא פיך נכרי ואל שפתיך

**Proverbs 27:3**   כבד אבן ונטל החול וכעס אויל כבד משניהם

**Proverbs 27:4**   אכזריות חמה ושטף אף ומי יעמד לפני קנאה

**Proverbs 27:5**   טובה תוכחת מגלה מאהבה מסתרת

**Proverbs 27:6**   נאמנים פצעי אוהב ונעתרות נשיקות שונא

**Proverbs 27:7**   נפש שבעה תבוס נפת ונפש רעבה כל מר מתוק

**Proverbs 27:8**   כצפור נודדת מן קנה כן איש נודד ממקומו

**Proverbs 27:9**   שמן וקטרת ישמח לב ומתק רעהו מעצת נפש

**Proverbs 27:10**   רעך ורעה ורע אביך אל תעזב ובית אחיך אל תבוא ביום אידך טוב שכן קרוב מאח רחוק

**Proverbs 27:11**   חכם בני ושמח לבי ואשיבה חרפי דבר

**Proverbs 27:12**   ערום ראה רעה נסתר פתאים עברו נענשו

**Proverbs 27:13**   קח בגדו כי ערב זר ובעד נכריה חבלהו

**Proverbs 27:14**   מברך רעהו בקול גדול בבקר השכים קללה תחשב לו

**Proverbs 27:15**   דלף טורד ביום סגריר ואשת מדונים מדינים נשתוה

**Proverbs 27:16**   צפניה צפן רוח ושמן ימינו יקרא

**Proverbs 27:17**   ברזל בברזל יחד ואיש יחד פני רעהו

**Proverbs 27:18**   נצר תאנה יאכל פריה ושמר אדניו יכבד

**Proverbs 27:19**   כמים הפנים לפנים כן לב האדם לאדם

**Proverbs 27:20**   שאול ואבדה ואבדו לא תשבענה ועיני האדם לא תשבענה

**Proverbs 27:21**   מצרף לכסף וכור לזהב ואיש לפי מהללו

**Proverbs 27:22**   אם תכתוש את האויל במכתש בתוך הריפות בעלי לא תסור מעליו אולתו

**Proverbs 27:23**   ידע תדע פני צאנך שית לבך לעדרים

**Proverbs 27:24**   כי לא לעולם חסן ואם נזר לדור דור ודור

**Proverbs 27:25**   גלה חציר ונראה דשא ונאספו עשבות הרים

**Proverbs 27:26**   כבשים ללבושך ומחיר שדה עתודים

**Proverbs 27:27**   ודי חלב עזים ללחמך ללחם ביתך וחיים לנערותיך

**Proverbs 28:1**   נסו ואין רדף רשע וצדיקים ככפיר יבטח

**Proverbs 28:2**   בפשע ארץ רבים שריה ובאדם מבין ידע כן יאריך

**Proverbs 28:3**   גבר רש ועשק דלים מטר סחף ואין לחם

**Proverbs 28:4**   עזבי תורה יהללו רשע ושמרי תורה יתגרו בם

**Proverbs 28:5**   אנשי רע לא יבינו משפט ומבקשי יהוה יבינו כל

**Proverbs 28:6**   טוב רש הולך בתמו מעקש דרכים והוא עשיר

**Proverbs 28:7**   נוצר תורה בן מבין ורעה זוללים יכלים אביו

**Proverbs 28:8**   מרבה הונו בנשך ובתרבית ותרבית לחונן דלים יקבצנו

**Proverbs 28:9**   מסיר אזנו משמע תורה גם תפלתו תועבה

**Proverbs 28:10**   משגה ישרים בדרך רע בשחותו הוא יפול ותמימים ינחלו טוב

**Proverbs 28:11**   חכם בעיניו איש עשיר ודל מבין יחקרנו

**Proverbs 28:12**   בעלץ צדיקים רבה תפארת ובקום רשעים יחפש אדם

**Proverbs 28:13**   מכסה פשעיו לא יצליח ומודה ועזב ירחם

**Proverbs 28:14**   אשרי אדם מפחד תמיד ומקשה לבו יפול ברעה

**Proverbs 28:15**   ארי נהם ודב שוקק משל רשע על עם דל

**Proverbs 28:16**   נגיד חסר תבונות ורב מעשקות שנאי שנא בצע יאריך ימים

**Proverbs 28:17**   אדם עשק בדם נפש עד בור ינוס אל יתמכו בו

**Proverbs 28:18**   הולך תמים יושע ונעקש דרכים יפול באחת

**Proverbs 28:19**   עבד אדמתו ישבע לחם ומרדף רקים ישבע ריש

**Proverbs 28:20**   איש אמונות רב ברכות ואץ להעשיר לא ינקה

**Proverbs 28:21**   הכר פנים לא טוב ועל פת לחם יפשע גבר

**Proverbs 28:22**   נבהל להון איש רע עין ולא ידע כי חסר יבאנו

**Proverbs 28:23**   מוכיח אדם אחרי חן ימצא ממחליק לשון

**Proverbs 28:24**   גוזל אביו ואמו ואמר אין פשע חבר הוא לאיש משחית

**Proverbs 28:25**   רחב נפש יגרה מדון ובוטח על יהוה ידשן

**Proverbs 28:26**   בוטח בלבו הוא כסיל והולך בחכמה הוא ימלט

**Proverbs 28:27**   נותן לרש אין מחסור ומעלים עיניו רב מארות

**Proverbs 28:28**   בקום רשעים יסתר אדם ובאבדם ירבו צדיקים

**Proverbs 29:1**   איש תוכחות מקשה ערף פתע ישבר ואין מרפא

**Proverbs 29:2**   ברבות צדיקים ישמח העם ובמשל רשע יאנח עם

**Proverbs 29:3**   איש אהב חכמה ישמח אביו ורעה זונות יאבד הון

**Proverbs 29:4**   מלך במשפט יעמיד ארץ ואיש תרומות יהרסנה

**Proverbs 29:5**   גבר מחליק על רעהו רשת פורש על פעמיו

**Proverbs 29:6**   בפשע איש רע מוקש וצדיק ירון ושמח

**Proverbs 29:7**   ידע צדיק דין דלים רשע לא יבין דעת

**Proverbs 29:8**   אנשי לצון יפיחו קריה וחכמים ישיבו אף

**Proverbs 29:9**   איש חכם נשפט את איש אויל ורגז ושחק ואין נחת

**Proverbs 29:10**   אנשי דמים ישנאו תם וישרים יבקשו נפשו

**Proverbs 29:11**   כל רוחו יוציא כסיל וחכם באחור ישבחנה

**Proverbs 29:12**   משל מקשיב על דבר שקר כל משרתיו רשעים

**Proverbs 29:13**   רש ואיש תככים נפגשו מאיר עיני שניהם יהו͏ה

**Proverbs 29:14**   מלך שופט באמת דלים כסאו לעד יכון

**Proverbs 29:15**   שבט ותוכחת יתן חכמה ונער משלח מביש אמו

**Proverbs 29:16**   ברבות רשעים ירבה פשע וצדיקים במפלתם יראו

**Proverbs 29:17**   יסר בנך ויניחך ויתן מעדנים לנפשך

**Proverbs 29:18**   באין חזון יפרע עם ושמר תורה אשרהו

**Proverbs 29:19**   בדברים לא יוסר עבד כי יבין ואין מענה

**Proverbs 29:20**   חזית איש אץ בדבריו תקוה לכסיל ממנו

**Proverbs 29:21**   מפנק מנער עבדו ואחריתו יהיה מנון

**Proverbs 29:22**   איש אף יגרה מדון ובעל חמה רב פשע

**Proverbs 29:23**   גאות אדם תשפילנו ושפל רוח יתמך כבוד

**Proverbs 29:24**   חולק עם גנב שונא נפשו אלה ישמע ולא יגיד

**Proverbs 29:25**   חרדת אדם יתן מוקש ובוטח ביהוה ישגב

**Proverbs 29:26**   רבים מבקשים פני מושל ומיהוה משפט איש

**Proverbs 29:27**   תועבת צדיקים איש עול ותועבת רשע ישר דרך

**Proverbs 30:1**   דברי אגור בן יקה המשא נאם הגבר לאיתיאל לאיתיאל ואכל

**Proverbs 30:2**   כי בער אנכי מאיש ולא בינת אדם לי

**Proverbs 30:3**   ולא למדתי חכמה ודעת קדשים אדע

**Proverbs 30:4**   מי עלה שמים וירד מי אסף רוח בחפניו מי צרר מים בשמלה מי הקים כל אפסי ארץ מה שמו ומה שם בנו כי תדע

**Proverbs 30:5**   כל אמרת אלוה צרופה מגן הוא לחסים בו

**Proverbs 30:6**   אל תוסף על דבריו פן יוכיח בך ונכזבת

**Proverbs 30:7**   שתים שאלתי מאתך אל תמנע ממני בטרם אמות

**Proverbs 30:8**   שוא ודבר כזב הרחק ממני ראש ועשר אל תתן לי הטריפני לחם חקי

**Proverbs 30:9**   פן אשבע וכחשתי ואמרתי מי יהוה ופן אורש וגנבתי ותפשתי שם אלהי

**Proverbs 30:10**   אל תלשן עבד אל אדנו אדניו פן יקללך ואשמת

**Proverbs 30:11**   דור אביו יקלל ואת אמו לא יברך

**Proverbs 30:12**   דור טהור בעיניו ומצאתו לא רחץ

**Proverbs 30:13**   דור מה רמו עיניו ועפעפיו ינשאו

**Proverbs 30:14**   דור חרבות שניו ומאכלות מתלעתיו לאכל עניים מארץ ואביונים מאדם

**Proverbs 30:15**   ל͏עלוקה שתי בנות הב הב שלוש הנה לא תשבענה ארבע לא אמרו הון

**Proverbs 30:16**   שאול ועצר רחם ארץ לא שבעה מים ואש לא אמרה הון

**Proverbs 30:17**   עין תלעג לאב ותבוז ליקהת אם יקרוה ערבי נחל ויאכלוה בני נשר

**Proverbs 30:18**   שלשה המה נפלאו ממני וארבע וארבעה לא ידעתים

**Proverbs 30:19**   דרך הנשר בשמים דרך נחש עלי צור דרך אניה בלב ים ודרך גבר בעלמה

**Proverbs 30:20**   כן דרך אשה מנאפת אכלה ומחתה פיה ואמרה לא פעלתי און

**Proverbs 30:21**   תחת שלוש רגזה ארץ ותחת ארבע לא תוכל שאת

**Proverbs 30:22**   תחת עבד כי ימלוך ונבל כי ישבע לחם

**Proverbs 30:23**   תחת שנואה כי תבעל ושפחה כי תירש גברתה

**Proverbs 30:24**   ארבעה הם קטני ארץ והמה חכמים מחכמים

**Proverbs 30:25**   הנמלים עם לא עז ויכינו בקיץ לחמם

**Proverbs 30:26**   שפנים עם לא עצום וישימו בסלע ביתם

**Proverbs 30:27**   מלך אין לארבה ויצא חצץ כלו

**Proverbs 30:28**   שממית בידים תתפש והיא בהיכלי מלך

**Proverbs 30:29**   שלשה המה מיטיבי צעד וארבעה מיטבי לכת

**Proverbs 30:30**   ליש גבור בבהמה ולא ישוב מפני כל

**Proverbs 30:31**   זרזיר מתנים או תיש ומלך אלקום עמו

**Proverbs 30:32**   אם נבלת בהתנשא ואם זמות יד לפה

**Proverbs 30:33**   כי מיץ חלב יוציא חמאה ומיץ אף יוציא דם ומיץ אפים יוציא ריב

**Proverbs 31:1**   דברי למואל מלך משא א‍שר יסרתו אמו

**Proverbs 31:2**   מה ברי ומה בר בטני ומה בר נדרי

**Proverbs 31:3**   אל תתן לנשים חילך ודרכיך למחות מלכין

**Proverbs 31:4**   אל למלכים למואל אל למלכים שתו יין ולרוזנים או אי שכר

**Proverbs 31:5**   פן ישתה וישכח מחקק וישנה דין כל בני עני

**Proverbs 31:6**   תנו שכר לאובד ויין למרי נפש

**Proverbs 31:7**   ישתה וישכח רישו ועמלו לא יזכר עוד

**Proverbs 31:8**   פתח פיך לאלם אל דין כל בני חלוף

**Proverbs 31:9**   פתח פיך שפט צדק ודין עני ואביון

**Proverbs 31:10**   אשת חיל מי ימצא ורחק מפנינים מכרה

**Proverbs 31:11**   בטח בה לב בעלה ושלל לא יחסר

**Proverbs 31:12**   גמלתהו טוב ולא רע כל ימי חייה

**Proverbs 31:13**   דרשה צמר ופשתים ותעש בחפץ כפיה

**Proverbs 31:14**   היתה כאניות סוחר ממרחק תביא לחמה

**Proverbs 31:15**   ותקם בעוד לילה ותתן טרף לביתה וחק לנערתיה

**Proverbs 31:16**   זממה שדה ותקחהו מפרי כפיה נטע נטעה כרם

**Proverbs 31:17**   חגרה בעוז מתניה ותאמץ זרעותיה

**Proverbs 31:18**   טעמה כי טוב סחרה לא יכבה בליל בלילה נרה

**Proverbs 31:19**   ידיה שלחה בכישור וכפיה תמכו פלך

**Proverbs 31:20**   כפה פרשה לעני וידיה שלחה לאביון

**Proverbs 31:21**   לא תירא לביתה משלג כי כל ביתה לבש שנים

**Proverbs 31:22**   מרבדים עשתה לה שש וארגמן לבושה

**Proverbs 31:23**   נודע בשערים בעלה בשבתו עם זקני ארץ

**Proverbs 31:24**   סדין עשתה ותמכר וחגור נתנה לכנעני

**Proverbs 31:25**   עז והדר לבושה ותשחק ליום אחרון

**Proverbs 31:26**   פיה פתחה בחכמה ותורת חסד על לשונה

**Proverbs 31:27**   צופיה הליכות ביתה ולחם עצלות לא תאכל

**Proverbs 31:28**   קמו בניה ויאשרוה בעלה ויהללה

**Proverbs 31:29**   רבות בנות עשו חיל ואת עלית על כלנה

**Proverbs 31:30**   שקר החן והבל היפי אשה יראת יהוה היא תתהלל

**Proverbs 31:31**   תנו לה מפרי ידיה ויהללוה בשערים מעשיה