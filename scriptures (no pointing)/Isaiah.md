# Isaiah

**Isaiah 1:1**   חזון ישעיהו בן אמוץ אשר חזה על יהודה וירושל͏ם בימי עזיהו יותם אחז יחזקיהו מלכי יהודה

**Isaiah 1:2**   שמעו שמים והאזיני ארץ כי יהוה דבר בנים גדלתי ורוממתי והם פשעו בי

**Isaiah 1:3**   ידע שור קנהו וחמור אבוס בעליו ישראל לא ידע עמי לא התבונן

**Isaiah 1:4**   הוי גוי חטא עם כבד עון זרע מרעים בנים משחיתים עזבו את יהוה נאצו את קדוש ישראל נזרו אחור

**Isaiah 1:5**   על מה תכו עוד תוסיפו סרה כל ראש לחלי וכל לבב דוי

**Isaiah 1:6**   מכף רגל ועד ראש אין בו מתם פצע וחבורה ומכה טריה לא זרו ולא חבשו ולא רככה בשמן

**Isaiah 1:7**   ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים

**Isaiah 1:8**   ונותרה בת ציון כסכה בכרם כמלונה במקשה כעיר נצורה

**Isaiah 1:9**   לולי יהוה צבאות הותיר לנו שריד כמעט כסדם היינו לעמרה דמינו

**Isaiah 1:10**   שמעו דבר יהוה קציני סדם האזינו תורת אלהינו עם עמרה

**Isaiah 1:11**   למה לי רב זבחיכם יאמר יהוה שבעתי עלות אילים וחלב מריאים ודם פרים וכבשים ועתודים לא חפצתי

**Isaiah 1:12**   כי תבאו לראות פני מי בקש זאת מידכם רמס חצרי

**Isaiah 1:13**   לא תוסיפו הביא מנחת שוא קטרת תועבה היא לי חדש ושבת קרא מקרא לא אוכל און ועצרה

**Isaiah 1:14**   חדשיכם ומועדיכם שנאה נפשי היו עלי לטרח נלאיתי נשא

**Isaiah 1:15**   ובפרשכם כפיכם אעלים עיני מכם גם כי תרבו תפלה אינני שמע ידיכם דמים מלאו

**Isaiah 1:16**   רחצו הזכו הסירו רע מעלליכם מנגד עיני חדלו הרע

**Isaiah 1:17**   למדו היטב דרשו משפט אשרו חמוץ שפטו יתום ריבו אלמנה

**Isaiah 1:18**   לכו נא ונוכחה יאמר יהוה אם יהיו חטאיכם כשנים כשלג ילבינו אם יאדימו כתולע כצמר יהיו

**Isaiah 1:19**   אם תאבו ושמעתם טוב הארץ תאכלו

**Isaiah 1:20**   ואם תמאנו ומריתם חרב תאכלו כי פי יהוה דבר

**Isaiah 1:21**   איכה היתה לזונה קריה נאמנה מלאתי משפט צדק ילין בה ועתה מרצחים

**Isaiah 1:22**   כספך היה לסיגים סבאך מהול במים

**Isaiah 1:23**   שריך סוררים וחברי גנבים כלו אהב שחד ורדף שלמנים יתום לא ישפטו וריב אלמנה לא יבוא אליהם

**Isaiah 1:24**   לכן נאם האדון יהוה צבאות אביר ישראל הוי אנחם מצרי ואנקמה מאויבי

**Isaiah 1:25**   ואשיבה ידי עליך ואצרף כבר סיגיך ואסירה כל בדיליך

**Isaiah 1:26**   ואשיבה שפטיך כבראשנה ויעציך כבתחלה אחרי כן יקרא לך עיר הצדק קריה נאמנה

**Isaiah 1:27**   ציון במשפט תפדה ושביה בצדקה

**Isaiah 1:28**   ושבר פשעים וחטאים יחדו ועזבי יהוה יכלו

**Isaiah 1:29**   כי יבשו מאילים אשר חמדתם ותחפרו מהגנות אשר בחרתם

**Isaiah 1:30**   כי תהיו כאלה נבלת עלה וכגנה אשר מים אין לה

**Isaiah 1:31**   והיה החסן לנערת ופעלו לניצוץ ובערו שניהם יחדו ואין מכבה

**Isaiah 2:1**   הדבר אשר חזה ישעיהו בן אמוץ על יהודה וירושל͏ם

**Isaiah 2:2**   והיה באחרית הימים נכון יהיה הר בית יהוה בראש ההרים ונשא מגבעות ונהרו אליו כל הגוים

**Isaiah 2:3**   והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו כי מציון תצא תורה ודבר יהוה מירושל͏ם

**Isaiah 2:4**   ושפט בין הגוים והוכיח לעמים רבים וכתתו חרבותם לאתים וחניתותיהם למזמרות לא ישא גוי אל גוי חרב ולא ילמדו עוד מלחמה

**Isaiah 2:5**   בית יעקב לכו ונלכה באור יהוה

**Isaiah 2:6**   כי נטשתה עמך בית יעקב כי מלאו מקדם ועננים כפלשתים ובילדי נכרים ישפיקו

**Isaiah 2:7**   ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו

**Isaiah 2:8**   ותמלא ארצו אלילים למעשה ידיו ישתחוו לאשר עשו אצבעתיו

**Isaiah 2:9**   וישח אדם וישפל איש ואל תשא להם

**Isaiah 2:10**   בוא בצור והטמן בעפר מפני פחד יהוה ומהדר גאנו

**Isaiah 2:11**   עיני גבהות אדם שפל ושח רום אנשים ונשגב יהוה לבדו ביום ההוא

**Isaiah 2:12**   כי יום ליהוה צבאות על כל גאה ורם ועל כל נשא ושפל

**Isaiah 2:13**   ועל כל ארזי הלבנון הרמים והנשאים ועל כל אלוני הבשן

**Isaiah 2:14**   ועל כל ההרים הרמים ועל כל הגבעות הנשאות

**Isaiah 2:15**   ועל כל מגדל גבה ועל כל חומה בצורה

**Isaiah 2:16**   ועל כל אניות תרשיש ועל כל שכיות החמדה

**Isaiah 2:17**   ושח גבהות האדם ושפל רום אנשים ונשגב יהוה לבדו ביום ההוא

**Isaiah 2:18**   והאלילים כליל יחלף

**Isaiah 2:19**   ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ

**Isaiah 2:20**   ביום ההוא ישליך האדם את אלילי כספו ואת אלילי זהבו אשר עשו לו להשתחות לחפר פרות ולעטלפים

**Isaiah 2:21**   לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ

**Isaiah 2:22**   חדלו לכם מן האדם אשר נשמה באפו כי במה נחשב הוא

**Isaiah 3:1**   כי הנה האדון יהוה צבאות מסיר מירושלם ומיהודה משען ומשענה כל משען לחם וכל משען מים

**Isaiah 3:2**   גבור ואיש מלחמה שופט ונביא וקסם וזקן

**Isaiah 3:3**   שר חמשים ונשוא פנים ויועץ וחכם חרשים ונבון לחש

**Isaiah 3:4**   ונתתי נערים שריהם ותעלולים ימשלו בם

**Isaiah 3:5**   ונגש העם איש באיש ואיש ברעהו ירהבו הנער בזקן והנקלה בנכבד

**Isaiah 3:6**   כי יתפש איש באחיו בית אביו שמלה לכה קצין תהיה לנו והמכשלה הזאת תחת ידך

**Isaiah 3:7**   ישא ביום ההוא לאמר לא אהיה חבש ובביתי אין לחם ואין שמלה לא תשימני קצין עם

**Isaiah 3:8**   כי כשלה ירושלם ויהודה נפל כי לשונם ומעלליהם אל יהוה למרות עני כבודו

**Isaiah 3:9**   הכרת פניהם ענתה בם וחטאתם כסדם הגידו לא כחדו אוי לנפשם כי גמלו להם רעה

**Isaiah 3:10**   אמרו צדיק כי טוב כי פרי מעלליהם יאכלו

**Isaiah 3:11**   אוי לרשע רע כי גמול ידיו יעשה לו

**Isaiah 3:12**   עמי נגשיו מעולל ונשים משלו בו עמי מאשריך מתעים ודרך ארחתיך בלעו

**Isaiah 3:13**   נצב לריב יהוה ועמד לדין עמים

**Isaiah 3:14**   יהוה במשפט יבוא עם זקני עמו ושריו ואתם בערתם הכרם גזלת העני בבתיכם

**Isaiah 3:15**   מלכם מה לכם תדכאו עמי ופני עניים תטחנו נאם אדני יהוה צבאות

**Isaiah 3:16**   ויאמר יהוה יען כי גבהו בנות ציון ותלכנה נטוות נטויות גרון ומשקרות עינים הלוך וטפף תלכנה וברגליהם תעכסנה

**Isaiah 3:17**   ושפח אדני קדקד בנות ציון ויהוה פתהן יערה

**Isaiah 3:18**   ביום ההוא יסיר אדני את תפארת העכסים והשביסים והשהרנים

**Isaiah 3:19**   הנטיפות והשירות והרעלות

**Isaiah 3:20**   הפארים והצעדות והקשרים ובתי הנפש והלחשים

**Isaiah 3:21**   הטבעות ונזמי האף

**Isaiah 3:22**   המחלצות והמעטפות והמטפחות והחריטים

**Isaiah 3:23**   והגלינים והסדינים והצניפות והרדידים

**Isaiah 3:24**   והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק כי תחת יפי

**Isaiah 3:25**   מתיך בחרב יפלו וגבורתך במלחמה

**Isaiah 3:26**   ואנו ואבלו פתחיה ונקתה לארץ תשב

**Isaiah 4:1**   והחזיקו שבע נשים באיש אחד ביום ההוא לאמר לחמנו נאכל ושמלתנו נלבש רק יקרא שמך עלינו אסף חרפתנו

**Isaiah 4:2**   ביום ההוא יהיה צמח יהוה לצבי ולכבוד ופרי הארץ לגאון ולתפארת לפליטת ישראל

**Isaiah 4:3**   והיה הנשאר בציון והנותר בירושלם קדוש יאמר לו כל הכתוב לחיים בירושל͏ם

**Isaiah 4:4**   אם רחץ אדני את צאת בנות ציון ואת דמי ירושל͏ם ידיח מקרבה ברוח משפט וברוח בער

**Isaiah 4:5**   וברא יהוה על כל מכון הר ציון ועל מקראה ענן יומם ועשן ונגה אש להבה לילה כי על כל כבוד חפה

**Isaiah 4:6**   וסכה תהיה לצל יומם מחרב ולמחסה ולמסתור מזרם וממטר

**Isaiah 5:1**   אשירה נא לידידי שירת דודי לכרמו כרם היה לידידי בקרן בן שמן

**Isaiah 5:2**   ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים

**Isaiah 5:3**   ועתה יושב ירושל͏ם ואיש יהודה שפטו נא ביני ובין כרמי

**Isaiah 5:4**   מה לעשות עוד לכרמי ולא עשיתי בו מדוע קויתי לעשות ענבים ויעש באשים

**Isaiah 5:5**   ועתה אודיעה נא אתכם את אשר אני עשה לכרמי הסר משוכתו והיה לבער פרץ גדרו והיה למרמס

**Isaiah 5:6**   ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר

**Isaiah 5:7**   כי כרם יהוה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה

**Isaiah 5:8**   הוי מגיעי בית בבית שדה בשדה יקריבו עד אפס מקום והושבתם לבדכם בקרב הארץ

**Isaiah 5:9**   באזני יהוה צבאות אם לא בתים רבים לשמה יהיו גדלים וטובים מאין יושב

**Isaiah 5:10**   כי עשרת צמדי כרם יעשו בת אחת וזרע חמר יעשה איפה

**Isaiah 5:11**   הוי משכימי בבקר שכר ירדפו מאחרי בנשף יין ידליקם

**Isaiah 5:12**   והיה כנור ונבל תף וחליל ויין משתיהם ואת פעל יהוה לא יביטו ומעשה ידיו לא ראו

**Isaiah 5:13**   לכן גלה עמי מבלי דעת וכבודו מתי רעב והמונו צחה צמא

**Isaiah 5:14**   לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה

**Isaiah 5:15**   וישח אדם וישפל איש ועיני גבהים תשפלנה

**Isaiah 5:16**   ויגבה יהוה צבאות במשפט והאל הקדוש נקדש בצדקה

**Isaiah 5:17**   ורעו כבשים כדברם וחרבות מחים גרים יאכלו

**Isaiah 5:18**   הוי משכי העון בחבלי השוא וכעבות העגלה חטאה

**Isaiah 5:19**   האמרים ימהר יחישה מעשהו למען נראה ותקרב ותבואה עצת קדוש ישראל ונדעה

**Isaiah 5:20**   הוי האמרים לרע טוב ולטוב רע שמים חשך לאור ואור לחשך שמים מר למתוק ומתוק למר

**Isaiah 5:21**   הוי חכמים בעיניהם ונגד פניהם נבנים

**Isaiah 5:22**   הוי גבורים לשתות יין ואנשי חיל למסך שכר

**Isaiah 5:23**   מצדיקי רשע עקב שחד וצדקת צדיקים יסירו ממנו

**Isaiah 5:24**   לכן כאכל קש לשון אש וחשש להבה ירפה שרשם כמק יהיה ופרחם כאבק יעלה כי מאסו את תורת יהוה צבאות ואת אמרת קדוש ישראל נאצו

**Isaiah 5:25**   על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה

**Isaiah 5:26**   ונשא נס לגוים מרחוק ושרק לו מקצה הארץ והנה מהרה קל יבוא

**Isaiah 5:27**   אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו

**Isaiah 5:28**   אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה

**Isaiah 5:29**   שאגה לו כלביא ושאג ישאג ככפירים וינהם ויאחז טרף ויפליט ואין מציל

**Isaiah 5:30**   וינהם עליו ביום ההוא כנהמת ים ונבט לארץ והנה חשך צר ואור חשך בעריפיה

**Isaiah 6:1**   בשנת מות המלך עזיהו ואראה את אדני ישב על כסא רם ונשא ושוליו מלאים את ההיכל

**Isaiah 6:2**   שרפים עמדים ממעל לו שש כנפים שש כנפים לאחד בשתים יכסה פניו ובשתים יכסה רגליו ובשתים יעופף

**Isaiah 6:3**   וקרא זה אל זה ואמר קדוש קדוש קדוש יהוה צבאות מלא כל הארץ כבודו

**Isaiah 6:4**   וינעו אמות הספים מקול הקורא והבית ימלא עשן

**Isaiah 6:5**   ואמר אוי לי כי נדמיתי כי איש טמא שפתים אנכי ובתוך עם טמא שפתים אנכי יושב כי את המלך יהוה צבאות ראו עיני

**Isaiah 6:6**   ויעף אלי אחד מן השרפים ובידו רצפה במלקחים לקח מעל המזבח

**Isaiah 6:7**   ויגע על פי ויאמר הנה נגע זה על שפתיך וסר עונך וחטאתך תכפר

**Isaiah 6:8**   ואשמע את קול אדני אמר את מי אשלח ומי ילך לנו ואמר הנני שלחני

**Isaiah 6:9**   ויאמר לך ואמרת לעם הזה שמעו שמוע ואל תבינו וראו ראו ואל תדעו

**Isaiah 6:10**   השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב ורפא לו

**Isaiah 6:11**   ואמר עד מתי אדני ויאמר עד אשר אם שאו ערים מאין יושב ובתים מאין אדם והאדמה תשאה שממה

**Isaiah 6:12**   ורחק יהוה את האדם ורבה העזובה בקרב הארץ

**Isaiah 6:13**   ועוד בה עשריה ושבה והיתה לבער כאלה וכאלון אשר בשלכת מצבת בם זרע קדש מצבתה

**Isaiah 7:1**   ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישראל ירושלם למלחמה עליה ולא יכל להלחם עליה

**Isaiah 7:2**   ויגד לבית דוד לאמר נחה ארם על אפרים וינע לבבו ולבב עמו כנוע עצי יער מפני רוח

**Isaiah 7:3**   ויאמר יהוה אל ישעיהו צא נא לקראת אחז אתה ושאר ישוב בנך אל קצה תעלת הברכה העליונה אל מסלת שדה כובס

**Isaiah 7:4**   ואמרת אליו השמר והשקט אל תירא ולבבך אל ירך משני זנבות האודים העשנים האלה בחרי אף רצין וארם ובן רמליהו

**Isaiah 7:5**   יען כי יעץ עליך ארם רעה אפרים ובן רמליהו לאמר

**Isaiah 7:6**   נעלה ביהודה ונקיצנה ונבקענה אלינו ונמליך מלך בתוכה את בן טבאל

**Isaiah 7:7**   כה אמר אדני יהוה לא תקום ולא תהיה

**Isaiah 7:8**   כי ראש ארם דמשק וראש דמשק רצין ובעוד ששים וחמש שנה יחת אפרים מעם

**Isaiah 7:9**   וראש אפרים שמרון וראש שמרון בן רמליהו אם לא תאמינו כי לא תאמנו

**Isaiah 7:10**   ויוסף יהוה דבר אל אחז לאמר

**Isaiah 7:11**   שאל לך אות מעם יהוה אלהיך העמק שאלה או הגבה למעלה

**Isaiah 7:12**   ויאמר אחז לא אשאל ולא אנסה את יהוה

**Isaiah 7:13**   ויאמר שמעו נא בית דוד המעט מכם הלאות אנשים כי תלאו גם את אלהי

**Isaiah 7:14**   לכן יתן אדני הוא לכם אות הנה העלמה הרה וילדת בן וקראת שמו עמנו אל

**Isaiah 7:15**   חמאה ודבש יאכל לדעתו מאוס ברע ובחור בטוב

**Isaiah 7:16**   כי בטרם ידע הנער מאס ברע ובחר בטוב תעזב האדמה אשר אתה קץ מפני שני מלכיה

**Isaiah 7:17**   יביא יהוה עליך ועל עמך ועל בית אביך ימים אשר לא באו למיום סור אפרים מעל יהודה את מלך אשור

**Isaiah 7:18**   והיה ביום ההוא ישרק יהוה לזבוב אשר בקצה יארי מצרים ולדבורה אשר בארץ אשור

**Isaiah 7:19**   ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים

**Isaiah 7:20**   ביום ההוא יגלח אדני בתער השכירה בעברי נהר במלך אשור את הראש ושער הרגלים וגם את הזקן תספה

**Isaiah 7:21**   והיה ביום ההוא יחיה איש עגלת בקר ושתי צאן

**Isaiah 7:22**   והיה מרב עשות חלב יאכל חמאה כי חמאה ודבש יאכל כל הנותר בקרב הארץ

**Isaiah 7:23**   והיה ביום ההוא יהיה כל מקום אשר יהיה שם אלף גפן באלף כסף לשמיר ולשית יהיה

**Isaiah 7:24**   בחצים ובקשת יבוא שמה כי שמיר ושית תהיה כל הארץ

**Isaiah 7:25**   וכל ההרים אשר במעדר יעדרון לא תבוא שמה יראת שמיר ושית והיה למשלח שור ולמרמס שה

**Isaiah 8:1**   ויאמר יהוה אלי קח לך גליון גדול וכתב עליו בחרט אנוש למהר שלל חש בז

**Isaiah 8:2**   ואעידה לי עדים נאמנים את אוריה הכהן ואת זכריהו בן יברכיהו

**Isaiah 8:3**   ואקרב אל הנביאה ותהר ותלד בן ויאמר יהוה אלי קרא שמו מהר שלל חש בז

**Isaiah 8:4**   כי בטרם ידע הנער קרא אבי ואמי ישא את חיל דמשק ואת שלל שמרון לפני מלך אשור

**Isaiah 8:5**   ויסף יהוה דבר אלי עוד לאמר

**Isaiah 8:6**   יען כי מאס העם הזה את מי השלח ההלכים לאט ומשוש את רצין ובן רמליהו

**Isaiah 8:7**   ולכן הנה אדני מעלה עליהם את מי הנהר העצומים והרבים את מלך אשור ואת כל כבודו ועלה על כל אפיקיו והלך על כל גדותיו

**Isaiah 8:8**   וחלף ביהודה שטף ועבר עד צואר יגיע והיה מטות כנפיו מלא רחב ארצך עמנו אל

**Isaiah 8:9**   רעו עמים וחתו והאזינו כל מרחקי ארץ התאזרו וחתו התאזרו וחתו

**Isaiah 8:10**   עצו עצה ותפר דברו דבר ולא יקום כי עמנו אל

**Isaiah 8:11**   כי כה אמר יהוה אלי כחזקת היד ויסרני מלכת בדרך העם הזה לאמר

**Isaiah 8:12**   לא תאמרון קשר לכל אשר יאמר העם הזה קשר ואת מוראו לא תיראו ולא תעריצו

**Isaiah 8:13**   את יהוה צבאות אתו תקדישו והוא מוראכם והוא מ͏ערצכם

**Isaiah 8:14**   והיה למקדש ולאבן נגף ולצור מכשול לשני בתי ישראל לפח ולמוקש ליושב ירושל͏ם

**Isaiah 8:15**   וכשלו בם רבים ונפלו ונשברו ונוקשו ונלכדו

**Isaiah 8:16**   צור תעודה חתום תורה בלמדי

**Isaiah 8:17**   וחכיתי ליהוה המסתיר פניו מבית יעקב וקויתי לו

**Isaiah 8:18**   הנה אנכי והילדים אשר נתן לי יהוה לאתות ולמופתים בישראל מעם יהוה צבאות השכן בהר ציון

**Isaiah 8:19**   וכי יאמרו אליכם דרשו אל האבות ואל הידענים המצפצפים והמהגים הלוא עם אל אלהיו ידרש בעד החיים אל המתים

**Isaiah 8:20**   לתורה ולתעודה אם לא יאמרו כדבר הזה אשר אין לו שחר

**Isaiah 8:21**   ועבר בה נקשה ורעב והיה כי ירעב והתקצף וקלל במלכו ובאלהיו ופנה למעלה

**Isaiah 8:22**   ואל ארץ יביט והנה צרה וחשכה מעוף צוקה ואפלה מנדח

**Isaiah 8:23**   כי לא מועף לאשר מוצק לה כעת הראשון הקל ארצה זבלון וארצה נפתלי והאחרון הכביד דרך הים עבר הירדן גליל הגוים

**Isaiah 9:1**   העם ההלכים בחשך ראו אור גדול ישבי בארץ צלמות אור נגה עליהם

**Isaiah 9:2**   הרבית הגוי לא לו הגדלת השמחה שמחו לפניך כשמחת בקציר כאשר יגילו בחלקם שלל

**Isaiah 9:3**   כי את על סבלו ואת מטה שכמו שבט הנגש בו החתת כיום מדין

**Isaiah 9:4**   כי כל סאון סאן ברעש ושמלה מגוללה בדמים והיתה לשרפה מאכלת אש

**Isaiah 9:5**   כי ילד ילד לנו בן נתן לנו ותהי המשרה על שכמו ויקרא שמו פלא יועץ אל גבור אביעד שר שלום

**Isaiah 9:6**   לםרבה למרבה המשרה ולשלום אין קץ על כסא דוד ועל ממלכתו להכין אתה ולסעדה במשפט ובצדקה מעתה ועד עולם קנאת יהוה צבאות תעשה זאת

**Isaiah 9:7**   דבר שלח אדני ביעקב ונפל בישראל

**Isaiah 9:8**   וידעו העם כלו אפרים ויושב שמרון בגאוה ובגדל לבב לאמר

**Isaiah 9:9**   לבנים נפלו וגזית נבנה שקמים גדעו וארזים נחליף

**Isaiah 9:10**   וישגב יהוה את צרי רצין עליו ואת איביו יסכסך

**Isaiah 9:11**   ארם מקדם ופלשתים מאחור ויאכלו את ישראל בכל פה בכל זאת לא שב אפו ועוד ידו נטויה

**Isaiah 9:12**   והעם לא שב עד המכהו ואת יהוה צבאות לא דרשו

**Isaiah 9:13**   ויכרת יהוה מישראל ראש וזנב כפה ואגמון יום אחד

**Isaiah 9:14**   זקן ונשוא פנים הוא הראש ונביא מורה שקר הוא הזנב

**Isaiah 9:15**   ויהיו מאשרי העם הזה מתעים ומאשריו מבלעים

**Isaiah 9:16**   על כן על בחוריו לא ישמח אדני ואת יתמיו ואת אלמנתיו לא ירחם כי כלו חנף ומרע וכל פה דבר נבלה בכל זאת לא שב אפו ועוד ידו נטויה

**Isaiah 9:17**   כי בערה כאש רשעה שמיר ושית תאכל ותצת בסבכי היער ויתאבכו גאות עשן

**Isaiah 9:18**   בעברת יהוה צבאות נעתם ארץ ויהי העם כמאכלת אש איש אל אחיו לא יחמלו

**Isaiah 9:19**   ויגזר על ימין ורעב ויאכל על שמאול ולא שבעו איש בשר זרעו יאכלו

**Isaiah 9:20**   מנשה את אפרים ואפרים את מנשה יחדו המה על יהודה בכל זאת לא שב אפו ועוד ידו נטויה

**Isaiah 10:1**   הוי החקקים חקקי און ומכתבים עמל כתבו

**Isaiah 10:2**   להטות מדין דלים ולגזל משפט עניי עמי להיות אלמנות שללם ואת יתומים יבזו

**Isaiah 10:3**   ומה תעשו ליום פקדה ולשואה ממרחק תבוא על מי תנוסו לעזרה ואנה תעזבו כבודכם

**Isaiah 10:4**   בלתי כרע תחת אסיר ותחת הרוגים יפלו בכל זאת לא שב אפו ועוד ידו נטויה

**Isaiah 10:5**   הוי אשור שבט אפי ומטה הוא בידם זעמי

**Isaiah 10:6**   בגוי חנף אשלחנו ועל עם עברתי אצונו לשלל שלל ולבז בז ולשימו ולשומו מרמס כחמר חוצות

**Isaiah 10:7**   והוא לא כן ידמה ולבבו לא כן יחשב כי להשמיד בלבבו ולהכרית גוים לא מעט

**Isaiah 10:8**   כי יאמר הלא שרי יחדו מלכים

**Isaiah 10:9**   הלא ככרכמיש כלנו אם לא כארפד חמת אם לא כדמשק שמרון

**Isaiah 10:10**   כאשר מצאה ידי לממלכת האליל ופסיליהם מירושל͏ם ומשמרון

**Isaiah 10:11**   הלא כאשר עשיתי לשמרון ולאליליה כן אעשה לירושל͏ם ולעצביה

**Isaiah 10:12**   והיה כי יבצע אדני את כל מ͏עשהו בהר ציון ובירושל͏ם אפקד על פרי גדל לבב מלך אשור ועל תפארת רום עיניו

**Isaiah 10:13**   כי אמר בכח ידי עשיתי ובחכמתי כי נבנותי ואסיר גבולת עמים ועתידתיהם ועתודותיהם שושתי ואוריד כאביר יושבים

**Isaiah 10:14**   ותמצא כקן ידי לחיל העמים וכאסף ביצים עזבות כל הארץ אני אספתי ולא היה נדד כנף ופצה פה ומצפצף

**Isaiah 10:15**   היתפאר הגרזן על החצב בו אם יתגדל המשור על מניפו כהניף שבט ואת מרימיו כהרים מטה לא עץ

**Isaiah 10:16**   לכן ישלח האדון יהוה צבאות במשמניו רזון ותחת כבדו יקד יקד כיקוד אש

**Isaiah 10:17**   והיה אור ישראל לאש וקדושו ללהבה ובערה ואכלה שיתו ושמירו ביום אחד

**Isaiah 10:18**   וכבוד יערו וכרמלו מנפש ועד בשר יכלה והיה כמסס נסס

**Isaiah 10:19**   ושאר עץ יערו מספר יהיו ונער יכתבם

**Isaiah 10:20**   והיה ביום ההוא לא יוסיף עוד שאר ישראל ופליטת בית יעקב להשען על מכהו ונשען על יהוה קדוש ישראל באמת

**Isaiah 10:21**   שאר ישוב שאר יעקב אל אל גבור

**Isaiah 10:22**   כי אם יהיה עמך ישראל כחול הים שאר ישוב בו כליון חרוץ שוטף צדקה

**Isaiah 10:23**   כי כלה ונחרצה אדני יהוה צבאות עשה בקרב כל הארץ

**Isaiah 10:24**   לכן כה אמר אדני יהוה צבאות אל תירא עמי ישב ציון מאשור בשבט יככה ומטהו ישא עליך בדרך מצרים

**Isaiah 10:25**   כי עוד מעט מזער וכלה זעם ואפי על תבליתם

**Isaiah 10:26**   ועורר עליו יהוה צבאות שוט כמכת מדין בצור עורב ומטהו על הים ונשאו בדרך מצרים

**Isaiah 10:27**   והיה ביום ההוא יסור סבלו מעל שכמך ועלו מעל צוארך וחבל על מפני שמן

**Isaiah 10:28**   בא על עית עבר במגרון למכמש יפקיד כליו

**Isaiah 10:29**   עברו מעברה גבע מלון לנו חרדה הרמה גבעת שאול נסה

**Isaiah 10:30**   צהלי קולך בת גלים הקשיבי לישה עניה ענתות

**Isaiah 10:31**   נדדה מדמנה ישבי הגבים העיזו

**Isaiah 10:32**   עוד היום בנב לעמד ינפף ידו הר בית בת ציון גבעת ירושל͏ם

**Isaiah 10:33**   הנה האדון יהוה צבאות מסעף פארה במערצה ורמי הקומה גדועים והגבהים ישפלו

**Isaiah 10:34**   ונקף סבכי היער בברזל והלבנון באדיר יפול

**Isaiah 11:1**   ויצא חטר מגזע ישי ונצר משרשיו יפרה

**Isaiah 11:2**   ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה

**Isaiah 11:3**   והריחו ביראת יהוה ולא למראה עיניו ישפוט ולא למשמע אזניו יוכיח

**Isaiah 11:4**   ושפט בצדק דלים והוכיח במישור לענוי ארץ והכה ארץ בשבט פיו וברוח שפתיו ימית רשע

**Isaiah 11:5**   והיה צדק אזור מתניו והאמונה אזור חלציו

**Isaiah 11:6**   וגר זאב עם כבש ונמר עם גדי ירבץ ועגל וכפיר ומריא יחדו ונער קטן נהג בם

**Isaiah 11:7**   ופרה ודב תרעינה יחדו ירבצו ילדיהן ואריה כבקר יאכל תבן

**Isaiah 11:8**   ושעשע יונק על חר פתן ועל מאורת צפעוני גמול ידו הדה

**Isaiah 11:9**   לא ירעו ולא ישחיתו בכל הר קדשי כי מלאה הארץ דעה את יהוה כמים לים מכסים

**Isaiah 11:10**   והיה ביום ההוא שרש ישי אשר עמד לנס עמים אליו גוים ידרשו והיתה מנחתו כבוד

**Isaiah 11:11**   והיה ביום ההוא יוסיף אדני שנית ידו לקנות את שאר עמו אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים

**Isaiah 11:12**   ונשא נס לגוים ואסף נדחי ישראל ונפצות יהודה יקבץ מארבע כנפות הארץ

**Isaiah 11:13**   וסרה קנאת אפרים וצררי יהודה יכרתו אפרים לא יקנא את יהודה ויהודה לא יצר את אפרים

**Isaiah 11:14**   ועפו בכתף פלשתים ימה יחדו יבזו את בני קדם אדום ומואב משלוח ידם ובני עמון משמעתם

**Isaiah 11:15**   והחרים יהוה את לשון ים מצרים והניף ידו על הנהר בעים רוחו והכהו לשבעה נחלים והדריך בנעלים

**Isaiah 11:16**   והיתה מסלה לשאר עמו אשר ישאר מאשור כאשר היתה לישראל ביום עלתו מארץ מצרים

**Isaiah 12:1**   ואמרת ביום ההוא אודך יהוה כי אנפת בי ישב אפך ותנחמני

**Isaiah 12:2**   הנה אל ישועתי אבטח ולא אפחד כי עזי וזמרת יה יהוה ויהי לי לישועה

**Isaiah 12:3**   ושאבתם מים בששון ממעיני הישועה

**Isaiah 12:4**   ואמרתם ביום ההוא הודו ליהוה קראו בשמו הודיעו בעמים עלילתיו הזכירו כי נשגב שמו

**Isaiah 12:5**   זמרו יהוה כי גאות עשה מידעת מודעת זאת בכל הארץ

**Isaiah 12:6**   צהלי ורני יושבת ציון כי גדול בקרבך קדוש ישראל

**Isaiah 13:1**   משא בבל אשר חזה ישעיהו בן אמוץ

**Isaiah 13:2**   על הר נשפה שאו נס הרימו קול להם הניפו יד ויבאו פתחי נדיבים

**Isaiah 13:3**   אני צויתי למקדשי גם קראתי גבורי לאפי עליזי גאותי

**Isaiah 13:4**   קול המון בהרים דמות עם רב קול שאון ממלכות גוים נאספים יהוה צבאות מפקד צבא מלחמה

**Isaiah 13:5**   באים מארץ מרחק מקצה השמים יהוה וכלי זעמו לחבל כל הארץ

**Isaiah 13:6**   הילילו כי קרוב יום יהוה כשד משדי יבוא

**Isaiah 13:7**   על כן כל ידים תרפינה וכל לבב אנוש ימס

**Isaiah 13:8**   ונבהלו צירים וחבלים יאחזון כיולדה יחילון איש אל רעהו יתמהו פני להבים פניהם

**Isaiah 13:9**   הנה יום יהוה בא אכזרי ועברה וחרון אף לשום הארץ לשמה וחטאיה ישמיד ממנה

**Isaiah 13:10**   כי כוכבי השמים וכסיליהם לא יהלו אורם חשך השמש בצאתו וירח לא יגיה אורו

**Isaiah 13:11**   ופקדתי על תבל רעה ועל רשעים עונם והשבתי גאון זדים וגאות עריצים אשפיל

**Isaiah 13:12**   אוקיר אנוש מפז ואדם מכתם אופיר

**Isaiah 13:13**   על כן שמים ארגיז ותרעש הארץ ממקומה בעברת יהוה צבאות וביום חרון אפו

**Isaiah 13:14**   והיה כצבי מדח וכצאן ואין מקבץ איש אל עמו יפנו ואיש אל ארצו ינוסו

**Isaiah 13:15**   כל הנמצא ידקר וכל הנספה יפול בחרב

**Isaiah 13:16**   ועלליהם ירטשו לעיניהם ישסו בתיהם ונשיהם תשגלנה תשכבנה

**Isaiah 13:17**   הנני מעיר עליהם את מדי אשר כסף לא יחשבו וזהב לא יחפצו בו

**Isaiah 13:18**   וקשתות נערים תרטשנה ופרי בטן לא ירחמו על בנים לא תחוס עינם

**Isaiah 13:19**   והיתה בבל צבי ממלכות תפארת גאון כשדים כמהפכת אלהים את סדם ואת עמרה

**Isaiah 13:20**   לא תשב לנצח ולא תשכן עד דור ודור ולא יהל שם ערבי ורעים לא ירבצו שם

**Isaiah 13:21**   ורבצו שם ציים ומלאו בתיהם אחים ושכנו שם בנות יענה ושעירים ירקדו שם

**Isaiah 13:22**   וענה איים באלמנותיו ותנים בהיכלי ענג וקרוב לבוא עתה וימיה לא ימשכו

**Isaiah 14:1**   כי ירחם יהוה את יעקב ובחר עוד בישראל והניחם על אדמתם ונלוה הגר עליהם ונספחו על בית יעקב

**Isaiah 14:2**   ולקחום עמים והביאום אל מקומם והתנחלום בית ישראל על אדמת יהוה לעבדים ולשפחות והיו שבים לשביהם ורדו בנגשיהם

**Isaiah 14:3**   והיה ביום הניח יהוה לך מעצבך ומרגזך ומן העבדה הקשה אשר עבד בך

**Isaiah 14:4**   ונשאת המשל הזה על מלך בבל ואמרת איך שבת נגש שבתה מדהבה

**Isaiah 14:5**   שבר יהוה מטה רשעים שבט משלים

**Isaiah 14:6**   מכה עמים בעברה מכת בלתי סרה רדה באף גוים מרדף בלי חשך

**Isaiah 14:7**   נחה שקטה כל הארץ פצחו רנה

**Isaiah 14:8**   גם ברושים שמחו לך ארזי לבנון מאז שכבת לא יעלה הכרת עלינו

**Isaiah 14:9**   שאול מתחת רגזה לך לקראת בואך עורר לך רפאים כל עתודי ארץ הקים מכסאותם כל מלכי גוים

**Isaiah 14:10**   כלם יענו ויאמרו אליך גם אתה חלית כמונו אלינו נמשלת

**Isaiah 14:11**   הורד שאול גאונך המית נבליך תחתיך יצע רמה ומכסיך תולעה

**Isaiah 14:12**   איך נפלת משמים הילל בן שחר נגדעת לארץ חולש על גוים

**Isaiah 14:13**   ואתה אמרת בלבבך השמים אעלה ממעל לכוכבי אל ארים כסאי ואשב בהר מועד בירכתי צפון

**Isaiah 14:14**   אעלה על במתי עב אדמה לעליון

**Isaiah 14:15**   אך אל שאול תורד אל ירכתי בור

**Isaiah 14:16**   ראיך אליך ישגיחו אליך יתבוננו הזה האיש מרגיז הארץ מרעיש ממלכות

**Isaiah 14:17**   שם תבל כמדבר ועריו הרס אסיריו לא פתח ביתה

**Isaiah 14:18**   כל מלכי גוים כלם שכבו בכבוד איש בביתו

**Isaiah 14:19**   ואתה השלכת מקברך כנצר נתעב לבוש הרגים מטעני חרב יורדי אל אבני בור כפגר מובס

**Isaiah 14:20**   לא תחד אתם בקבורה כי ארצך שחת עמך הרגת לא יקרא לעולם זרע מרעים

**Isaiah 14:21**   הכינו לבניו מטבח בעון אבותם בל יקמו וירשו ארץ ומלאו פני תבל ערים

**Isaiah 14:22**   וקמתי עליהם נאם יהוה צבאות והכרתי לבבל שם ושאר ונין ונכד נאם יהוה

**Isaiah 14:23**   ושמתיה למורש קפד ואגמי מים וטאטאתיה במטאטא השמד נאם יהוה צבאות

**Isaiah 14:24**   נשבע יהוה צבאות לאמר אם לא כאשר דמיתי כן היתה וכאשר יעצתי היא תקום

**Isaiah 14:25**   לשבר אשור בארצי ועל הרי אבוסנו וסר מעליהם עלו וסבלו מעל שכמו יסור

**Isaiah 14:26**   זאת העצה היעוצה על כל הארץ וזאת היד הנטויה על כל הגוים

**Isaiah 14:27**   כי יהוה צבאות יעץ ומי יפר וידו הנטויה ומי ישיבנה

**Isaiah 14:28**   בשנת מות המלך אחז היה המשא הזה

**Isaiah 14:29**   אל תשמחי פלשת כלך כי נשבר שבט מכך כי משרש נחש יצא צפע ופריו שרף מעופף

**Isaiah 14:30**   ורעו בכורי דלים ואביונים לבטח ירבצו והמתי ברעב שרשך ושאריתך יהרג

**Isaiah 14:31**   הילילי שער זעקי עיר נמוג פלשת כלך כי מצפון עשן בא ואין בודד במועדיו

**Isaiah 14:32**   ומה יענה מלאכי גוי כי יהוה יסד ציון ובה יחסו עניי עמו

**Isaiah 15:1**   משא מואב כי בליל שדד ער מואב נדמה כי בליל שדד קיר מואב נדמה

**Isaiah 15:2**   עלה הבית ודיבן הבמות לבכי על נבו ועל מידבא מואב ייליל בכל ראשיו קרחה כל זקן גרועה

**Isaiah 15:3**   בחוצתיו חגרו שק על גגותיה וברחבתיה כלה ייליל ירד בבכי

**Isaiah 15:4**   ותזעק חשבון ואלעלה עד יהץ נשמע קולם על כן חלצי מואב יריעו נפשו ירעה לו

**Isaiah 15:5**   לבי למואב יזעק בריחה עד צער עגלת שלשיה כי מעלה הלוחית בבכי יעלה בו כי דרך חורנים זעקת שבר יעערו

**Isaiah 15:6**   כי מי נמרים משמות יהיו כי יבש חציר כלה דשא ירק לא היה

**Isaiah 15:7**   על כן יתרה עשה ופקדתם על נחל הערבים ישאום

**Isaiah 15:8**   כי הקיפה הזעקה את גבול מואב עד אגלים יללתה ובאר אילים יללתה

**Isaiah 15:9**   כי מי דימון מלאו דם כי אשית על דימון נוספות לפליטת מואב אריה ולשארית אדמה

**Isaiah 16:1**   שלחו כר משל ארץ מסלע מדברה אל הר בת ציון

**Isaiah 16:2**   והיה כעוף נודד קן משלח תהיינה בנות מואב מעברת לארנון

**Isaiah 16:3**   הביאו הביאי עצה עשו פלילה שיתי כליל צלך בתוך צהרים סתרי נדחים נדד אל תגלי

**Isaiah 16:4**   יגורו בך נדחי מואב הוי סתר למו מפני שודד כי אפס המץ כלה שד תמו רמס מן הארץ

**Isaiah 16:5**   והוכן בחסד כסא וישב עליו באמת באהל דוד שפט ודרש משפט ומהר צדק

**Isaiah 16:6**   שמענו גאון מואב גא מאד גאותו וגאונו ועברתו לא כן בדיו

**Isaiah 16:7**   לכן ייליל מואב למואב כלה ייליל לאשישי קיר חרשת תהגו אך נכאים

**Isaiah 16:8**   כי שדמות חשבון אמלל גפן שבמה בעלי גוים הלמו שרוקיה עד יעזר נגעו תעו מדבר שלחותיה נטשו עברו ים

**Isaiah 16:9**   על כן אבכה בבכי יעזר גפן שבמה אריוך דמעתי חשבון ואלעלה כי על קיצך ועל קצירך הידד נפל

**Isaiah 16:10**   ונאסף שמחה וגיל מן הכרמל ובכרמים לא ירנן לא ירעע יין ביקבים לא ידרך הדרך הידד השבתי

**Isaiah 16:11**   על כן מעי למואב ככנור יהמו וקרבי לקיר חרש

**Isaiah 16:12**   והיה כי נראה כי נלאה מואב על הבמה ובא אל מקדשו להתפלל ולא יוכל

**Isaiah 16:13**   זה הדבר אשר דבר יהוה אל מואב מאז

**Isaiah 16:14**   ועתה דבר יהוה לאמר בשלש שנים כשני שכיר ונקלה כבוד מואב בכל ההמון הרב ושאר מעט מזער לוא כביר

**Isaiah 17:1**   משא דמשק הנה דמשק מוסר מעיר והיתה מעי מפלה

**Isaiah 17:2**   עזבות ערי ערער לעדרים תהיינה ורבצו ואין מחריד

**Isaiah 17:3**   ונשבת מבצר מאפרים וממלכה מדמשק ושאר ארם ככבוד בני ישראל יהיו נאם יהוה צבאות

**Isaiah 17:4**   והיה ביום ההוא ידל כבוד יעקב ומשמן בשרו ירזה

**Isaiah 17:5**   והיה כאסף קציר קמה וזרעו שבלים יקצור והיה כמלקט שבלים בעמק רפאים

**Isaiah 17:6**   ונשאר בו עוללת כנקף זית שנים שלשה גרגרים בראש אמיר ארבעה חמשה בסעפיה פריה נאם יהוה אלהי ישראל

**Isaiah 17:7**   ביום ההוא ישעה האדם על עשהו ועיניו אל קדוש ישראל תראינה

**Isaiah 17:8**   ולא ישעה אל המזבחות מעשה ידיו ואשר עשו אצבעתיו לא יראה והאשרים והחמנים

**Isaiah 17:9**   ביום ההוא יהיו ערי מעזו כעזובת החרש והאמיר אשר עזבו מפני בני ישראל והיתה שממה

**Isaiah 17:10**   כי שכחת אלהי ישעך וצור מעזך לא זכרת על כן תטעי נטעי נעמנים וזמרת זר תזרענו

**Isaiah 17:11**   ביום נטעך תשגשגי ובבקר זרעך תפריחי נד קציר ביום נחלה וכאב אנוש

**Isaiah 17:12**   הוי המון עמים רבים כהמות ימים יהמיון ושאון לאמים כשאון מים כבירים ישאון

**Isaiah 17:13**   לאמים כשאון מים רבים ישאון וגער בו ונס ממרחק ורדף כמץ הרים לפני רוח וכגלגל לפני סופה

**Isaiah 17:14**   לעת ערב והנה בלהה בטרם בקר איננו זה חלק שוסינו וגורל לבזזינו

**Isaiah 18:1**   הוי ארץ צלצל כנפים אשר מעבר לנהרי כוש

**Isaiah 18:2**   השלח בים צירים ובכלי גמא על פני מים לכו מלאכים קלים אל גוי ממשך ומורט אל עם נורא מן הוא והלאה גוי קו קו ומבוסה אשר בזאו נהרים ארצו

**Isaiah 18:3**   כל ישבי תבל ושכני ארץ כנשא נס הרים תראו וכתקע שופר תשמעו

**Isaiah 18:4**   כי כה אמר יהוה אלי אשקוטה אשקטה ואביטה במכוני כחם צח עלי אור כעב טל בחם קציר

**Isaiah 18:5**   כי לפני קציר כתם פרח ובסר גמל יהיה נצה וכרת הזלזלים במזמרות ואת הנטישות הסיר התז

**Isaiah 18:6**   יעזבו יחדו לעיט הרים ולבהמת הארץ וקץ עליו העיט וכל בהמת הארץ עליו תחרף

**Isaiah 18:7**   בעת ההיא יובל שי ליהוה צבאות עם ממשך ומורט ומעם נורא מן הוא והלאה גוי קו קו ומבוסה אשר בזאו נהרים ארצו אל מקום שם יהוה צבאות הר ציון

**Isaiah 19:1**   משא מצרים הנה יהוה רכב על עב קל ובא מצרים ונעו אלילי מצרים מפניו ולבב מצרים ימס בקרבו

**Isaiah 19:2**   וסכסכתי מצרים במצרים ונלחמו איש באחיו ואיש ברעהו עיר בעיר ממלכה בממלכה

**Isaiah 19:3**   ונבקה רוח מצרים בקרבו ועצתו אבלע ודרשו אל האלילים ואל האטים ואל האבות ואל הידענים

**Isaiah 19:4**   וסכרתי את מצרים ביד אדנים קשה ומלך עז ימשל בם נאם האדון יהוה צבאות

**Isaiah 19:5**   ונשתו מים מהים ונהר יחרב ויבש

**Isaiah 19:6**   והאזניחו נהרות דללו וחרבו יארי מצור קנה וסוף קמלו

**Isaiah 19:7**   ערות על יאור על פי יאור וכל מזרע יאור ייבש נדף ואיננו

**Isaiah 19:8**   ואנו הדיגים ואבלו כל משליכי ביאור חכה ופרשי מכמרת על פני מים אמללו

**Isaiah 19:9**   ובשו עבדי פשתים שריקות וארגים חורי

**Isaiah 19:10**   והיו שתתיה מדכאים כל עשי שכר אגמי נפש

**Isaiah 19:11**   אך אולים שרי צען חכמי יעצי פרעה עצה נבערה איך תאמרו אל פרעה בן חכמים אני בן מלכי קדם

**Isaiah 19:12**   אים אפוא חכמיך ויגידו נא לך וידעו מה יעץ יהוה צבאות על מצרים

**Isaiah 19:13**   נואלו שרי צען נשאו שרי נף התעו את מצרים פנת שבטיה

**Isaiah 19:14**   יהוה מסך בקרבה רוח עועים והתעו את מצרים בכל מעשהו כהתעות שכור בקיאו

**Isaiah 19:15**   ולא יהיה למצרים מעשה אשר יעשה ראש וזנב כפה ואגמון

**Isaiah 19:16**   ביום ההוא יהיה מצרים כנשים וחרד ופחד מפני תנופת יד יהוה צבאות אשר הוא מניף עליו

**Isaiah 19:17**   והיתה אדמת יהודה למצרים לחגא כל אשר יזכיר אתה אליו יפחד מפני עצת יהוה צבאות אשר הוא יועץ עליו

**Isaiah 19:18**   ביום ההוא יהיו חמש ערים בארץ מצרים מדברות שפת כנען ונשבעות ליהוה צבאות עיר ההרס יאמר לאחת

**Isaiah 19:19**   ביום ההוא יהיה מזבח ליהוה בתוך ארץ מצרים ומצבה אצל גבולה ליהוה

**Isaiah 19:20**   והיה לאות ולעד ליהוה צבאות בארץ מצרים כי יצעקו אל יהוה מפני לחצים וישלח להם מושיע ורב והצילם

**Isaiah 19:21**   ונודע יהוה למצרים וידעו מצרים את יהוה ביום ההוא ועבדו זבח ומנחה ונדרו נדר ליהוה ושלמו

**Isaiah 19:22**   ונגף יהוה את מצרים נגף ורפוא ושבו עד יהוה ונעתר להם ורפאם

**Isaiah 19:23**   ביום ההוא תהיה מסלה ממצרים אשורה ובא אשור במצרים ומצרים באשור ועבדו מצרים את אשור

**Isaiah 19:24**   ביום ההוא יהיה ישראל שלישיה למצרים ולאשור ברכה בקרב הארץ

**Isaiah 19:25**   אשר ברכו יהוה צבאות לאמר ברוך עמי מצרים ומעשה ידי אשור ונחלתי ישראל

**Isaiah 20:1**   בשנת בא תרתן אשדודה בשלח אתו סרגון מלך אשור וילחם באשדוד וילכדה

**Isaiah 20:2**   בעת ההיא דבר יהוה ביד ישעיהו בן אמוץ לאמר לך ופתחת השק מעל מתניך ונעלך תחלץ מעל רגליך ויעש כן הלך ערום ויחף

**Isaiah 20:3**   ויאמר יהוה כאשר הלך עבדי ישעיהו ערום ויחף שלש שנים אות ומופת על מצרים ועל כוש

**Isaiah 20:4**   כן ינהג מלך אשור את שבי מצרים ואת גלות כוש נערים וזקנים ערום ויחף וחשופי שת ערות מצרים

**Isaiah 20:5**   וחתו ובשו מכוש מבטם ומן מצרים תפארתם

**Isaiah 20:6**   ואמר ישב האי הזה ביום ההוא הנה כה מבטנו אשר נסנו שם לעזרה להנצל מפני מלך אשור ואיך נמלט אנחנו

**Isaiah 21:1**   משא מדבר ים כסופות בנגב לחלף ממדבר בא מארץ נוראה

**Isaiah 21:2**   חזות קשה הגד לי הבוגד בוגד והשודד שודד עלי עילם צורי מדי כל אנחתה השבתי

**Isaiah 21:3**   על כן מלאו מתני חלחלה צירים אחזוני כצירי יולדה נעויתי משמע נבהלתי מראות

**Isaiah 21:4**   תעה לבבי פלצות בעתתני את נשף חשקי שם לי לחרדה

**Isaiah 21:5**   ערך השלחן צפה הצפית אכול שתה קומו השרים משחו מגן

**Isaiah 21:6**   כי כה אמר אלי אדני לך העמד המצפה אשר יראה יגיד

**Isaiah 21:7**   וראה רכב צמד פרשים רכב חמור רכב גמל והקשיב קשב רב קשב

**Isaiah 21:8**   ויקרא אריה על מצפה אדני אנכי עמד תמיד יומם ועל משמרתי אנכי נצב כל הלילות

**Isaiah 21:9**   והנה זה בא רכב איש צמד פרשים ויען ויאמר נפלה נפלה בבל וכל פסילי אלהיה שבר לארץ

**Isaiah 21:10**   מדשתי ובן גרני אשר שמעתי מאת יהוה צבאות אלהי ישראל הגדתי לכם

**Isaiah 21:11**   משא דומה אלי קרא משעיר שמר מה מלילה שמר מה מליל

**Isaiah 21:12**   אמר שמר אתה בקר וגם לילה אם תבעיון בעיו שבו אתיו

**Isaiah 21:13**   משא בערב ביער בערב תלינו ארחות דדנים

**Isaiah 21:14**   לקראת צמא התיו מים ישבי ארץ תימא בלחמו קדמו נדד

**Isaiah 21:15**   כי מפני חרבות נדדו מפני חרב נטושה ומפני קשת דרוכה ומפני כבד מלחמה

**Isaiah 21:16**   כי כה אמר אדני אלי בעוד שנה כשני שכיר וכלה כל כבוד קדר

**Isaiah 21:17**   ושאר מספר קשת גבורי בני קדר ימעטו כי יהוה אלהי ישראל דבר

**Isaiah 22:1**   משא גיא חזיון מה לך אפוא כי עלית כלך לגגות

**Isaiah 22:2**   תשאות מלאה עיר הומיה קריה עליזה חלליך לא חללי חרב ולא מתי מלחמה

**Isaiah 22:3**   כל קציניך נדדו יחד מקשת אסרו כל נמצאיך אסרו יחדו מרחוק ברחו

**Isaiah 22:4**   על כן אמרתי שעו מני אמרר בבכי אל תאיצו לנחמני על שד בת עמי

**Isaiah 22:5**   כי יום מהומה ומבוסה ומבוכה לאדני יהוה צבאות בגיא חזיון מקרקר קר ושוע אל ההר

**Isaiah 22:6**   ועילם נשא אשפה ברכב אדם פרשים וקיר ערה מגן

**Isaiah 22:7**   ויהי מבחר עמקיך מלאו רכב והפרשים שת שתו השערה

**Isaiah 22:8**   ויגל את מסך יהודה ותבט ביום ההוא אל נשק בית היער

**Isaiah 22:9**   ואת בקיעי עיר דוד ראיתם כי רבו ותקבצו את מי הברכה התחתונה

**Isaiah 22:10**   ואת בתי ירושל͏ם ספרתם ותתצו הבתים לבצר החומה

**Isaiah 22:11**   ומקוה עשיתם בין החמתים למי הברכה הישנה ולא הבטתם אל עשיה ויצרה מרחוק לא ראיתם

**Isaiah 22:12**   ויקרא אדני יהוה צבאות ביום ההוא לבכי ולמספד ולקרחה ולחגר שק

**Isaiah 22:13**   והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות

**Isaiah 22:14**   ונגלה באזני יהוה צבאות אם יכפר העון הזה לכם עד תמתון אמר אדני יהוה צבאות

**Isaiah 22:15**   כה אמר אדני יהוה צבאות לך בא אל הסכן הזה על שבנא אשר על הבית

**Isaiah 22:16**   מה לך פה ומי לך פה כי חצבת לך פה קבר חצבי מרום קברו חקקי בסלע משכן לו

**Isaiah 22:17**   הנה יהוה מטלטלך טלטלה גבר ועטך עטה

**Isaiah 22:18**   צנוף יצנפך צנפה כדור אל ארץ רחבת ידים שמה תמות ושמה מרכבות כבודך קלון בית אדניך

**Isaiah 22:19**   והדפתיך ממצבך וממעמדך יהרסך

**Isaiah 22:20**   והיה ביום ההוא וקראתי לעבדי לאליקים בן חלקיהו

**Isaiah 22:21**   והלבשתיו כתנתך ואבנטך אחזקנו וממשלתך אתן בידו והיה לאב ליושב ירושל͏ם ולבית יהודה

**Isaiah 22:22**   ונתתי מפתח בית דוד על שכמו ופתח ואין סגר וסגר ואין פתח

**Isaiah 22:23**   ותקעתיו יתד במקום נאמן והיה לכסא כבוד לבית אביו

**Isaiah 22:24**   ותלו עליו כל כבוד בית אביו הצאצאים והצפעות כל כלי הקטן מכלי האגנות ועד כל כלי הנבלים

**Isaiah 22:25**   ביום ההוא נאם יהוה צבאות תמוש היתד התקועה במקום נאמן ונגדעה ונפלה ונכרת המשא אשר עליה כי יהוה דבר

**Isaiah 23:1**   משא צר הילילו אניות תרשיש כי שדד מבית מבוא מארץ כתים נגלה למו

**Isaiah 23:2**   דמו ישבי אי סחר צידון עבר ים מלאוך

**Isaiah 23:3**   ובמים רבים זרע שחר קציר יאור תבואתה ותהי סחר גוים

**Isaiah 23:4**   בושי צידון כי אמר ים מעוז הים לאמר לא חלתי ולא ילדתי ולא גדלתי בחורים רוממתי בתולות

**Isaiah 23:5**   כאשר שמע למצרים יחילו כשמע צר

**Isaiah 23:6**   עברו תרשישה הילילו ישבי אי

**Isaiah 23:7**   הזאת לכם עליזה מימי קדם קדמתה יבלוה רגליה מרחוק לגור

**Isaiah 23:8**   מי יעץ זאת על צר המעטירה אשר סחריה שרים כנעניה נכבדי ארץ

**Isaiah 23:9**   יהוה צבאות יעצה לחלל גאון כל צבי להקל כל נכבדי ארץ

**Isaiah 23:10**   עברי ארצך כיאר בת תרשיש אין מזח עוד

**Isaiah 23:11**   ידו נטה על הים הרגיז ממלכות יהוה צוה אל כנען לשמד מעזניה

**Isaiah 23:12**   ויאמר לא תוסיפי עוד לעלוז המעשקה בתולת בת צידון כתיים כתים קומי עברי גם שם לא ינוח לך

**Isaiah 23:13**   הן ארץ כשדים זה העם לא היה אשור יסדה לציים הקימו בחיניו בחוניו עררו ארמנותיה שמה למפלה

**Isaiah 23:14**   הילילו אניות תרשיש כי שדד מעזכן

**Isaiah 23:15**   והיה ביום ההוא ונשכחת צר שבעים שנה כימי מלך אחד מקץ שבעים שנה יהיה לצר כשירת הזונה

**Isaiah 23:16**   קחי כנור סבי עיר זונה נשכחה היטיבי נגן הרבי שיר למען תזכרי

**Isaiah 23:17**   והיה מקץ שבעים שנה יפקד יהוה את צר ושבה לאתננה וזנתה את כל ממלכות הארץ על פני האדמה

**Isaiah 23:18**   והיה סחרה ואתננה קדש ליהוה לא יאצר ולא יחסן כי לישבים לפני יהוה יהיה סחרה לאכל לשבעה ולמכסה עתיק

**Isaiah 24:1**   הנה יהוה בוקק הארץ ובולקה ועוה פניה והפיץ ישביה

**Isaiah 24:2**   והיה כעם ככהן כעבד כאדניו כשפחה כגברתה כקונה כמוכר כמלוה כלוה כנשה כאשר נשא בו

**Isaiah 24:3**   הבוק תבוק הארץ והבוז תבוז כי יהוה דבר את הדבר הזה

**Isaiah 24:4**   אבלה נבלה הארץ אמללה נבלה תבל אמללו מרום עם הארץ

**Isaiah 24:5**   והארץ חנפה תחת ישביה כי עברו תורת חלפו חק הפרו ברית עולם

**Isaiah 24:6**   על כן אלה אכלה ארץ ויאשמו ישבי בה על כן חרו ישבי ארץ ונשאר אנוש מזער

**Isaiah 24:7**   אבל תירוש אמללה גפן נאנחו כל שמחי לב

**Isaiah 24:8**   שבת משוש תפים חדל שאון עליזים שבת משוש כנור

**Isaiah 24:9**   בשיר לא ישתו יין ימר שכר לשתיו

**Isaiah 24:10**   נשברה קרית תהו סגר כל בית מבוא

**Isaiah 24:11**   צוחה על היין בחוצות ערבה כל שמחה גלה משוש הארץ

**Isaiah 24:12**   נשאר בעיר שמה ושאיה יכת שער

**Isaiah 24:13**   כי כה יהיה בקרב הארץ בתוך העמים כנקף זית כעוללת אם כלה בציר

**Isaiah 24:14**   המה ישאו קולם ירנו בגאון יהוה צהלו מים

**Isaiah 24:15**   על כן בארים כבדו יהוה באיי הים שם יהוה אלהי ישראל

**Isaiah 24:16**   מכנף הארץ זמרת שמענו צבי לצדיק ואמר רזי לי רזי לי אוי לי בגדים בגדו ובגד בוגדים בגדו

**Isaiah 24:17**   פחד ופחת ופח עליך יושב הארץ

**Isaiah 24:18**   ו͏היה הנס מקול הפחד יפל אל הפחת והעולה מתוך הפחת ילכד בפח כי ארבות ממרום נפתחו וירעשו מוסדי ארץ

**Isaiah 24:19**   רעה התרעעה הארץ פור התפוררה ארץ מוט התמוטטה ארץ

**Isaiah 24:20**   נוע תנוע ארץ כשכור והתנודדה כמלונה וכבד עליה פשעה ונפלה ולא תסיף קום

**Isaiah 24:21**   והיה ביום ההוא יפקד יהוה על צבא המרום במרום ועל מלכי האדמה על האדמה

**Isaiah 24:22**   ואספו אספה אסיר על בור וסגרו על מסגר ומרב ימים יפקדו

**Isaiah 24:23**   וחפרה הלבנה ובושה החמה כי מלך יהוה צבאות בהר ציון ובירושלם ונגד זקניו כבוד

**Isaiah 25:1**   יהוה אלהי אתה ארוממך אודה שמך כי עשית פלא עצות מרחוק אמונה אמן

**Isaiah 25:2**   כי שמת מעיר לגל קריה בצורה למפלה ארמון זרים מעיר לעולם לא יבנה

**Isaiah 25:3**   על כן יכבדוך עם עז קרית גוים עריצים ייראוך

**Isaiah 25:4**   כי היית מעוז לדל מעוז לאביון בצר לו מחסה מזרם צל מחרב כי רוח עריצים כזרם קיר

**Isaiah 25:5**   כחרב בציון שאון זרים תכניע חרב בצל עב זמיר עריצים יענה

**Isaiah 25:6**   ועשה יהוה צבאות לכל העמים בהר הזה משתה שמנים משתה שמרים שמנים ממחים שמרים מזקקים

**Isaiah 25:7**   ובלע בהר הזה פני הלוט הלוט על כל העמים והמסכה הנסוכה על כל הגוים

**Isaiah 25:8**   בלע המות לנצח ומחה אדני יהוה דמעה מעל כל פנים וחרפת עמו יסיר מעל כל הארץ כי יהוה דבר

**Isaiah 25:9**   ואמר ביום ההוא הנה אלהינו זה קוינו לו ויושיענו זה יהוה קוינו לו נגילה ונשמחה בישועתו

**Isaiah 25:10**   כי תנוח יד יהוה בהר הזה ונדוש מואב תחתיו כהדוש מתבן במי במו מדמנה

**Isaiah 25:11**   ופרש ידיו בקרבו כאשר יפרש השחה לשחות והשפיל גאותו עם ארבות ידיו

**Isaiah 25:12**   ומבצר משגב חומתיך השח השפיל הגיע לארץ עד עפר

**Isaiah 26:1**   ביום ההוא יושר השיר הזה בארץ יהודה עיר עז לנו ישועה ישית חומות וחל

**Isaiah 26:2**   פתחו שערים ויבא גוי צדיק שמר אמנים

**Isaiah 26:3**   יצר סמוך תצר שלום שלום כי בך בטוח

**Isaiah 26:4**   בטחו ביהוה עדי עד כי ביה יהוה צור עולמים

**Isaiah 26:5**   כי השח ישבי מרום קריה נשגבה ישפילנה ישפילה עד ארץ יגיענה עד עפר

**Isaiah 26:6**   תרמסנה רגל רגלי עני פעמי דלים

**Isaiah 26:7**   ארח לצדיק מישרים ישר מעגל צדיק תפלס

**Isaiah 26:8**   אף ארח משפטיך יהוה קוינוך לשמך ולזכרך תאות נפש

**Isaiah 26:9**   נפשי אויתיך בלילה אף רוחי בקרבי אשחרך כי כאשר משפטיך לארץ צדק למדו ישבי תבל

**Isaiah 26:10**   יחן רשע בל למד צדק בארץ נכחות יעול ובל יראה גאות יהוה

**Isaiah 26:11**   יהוה רמה ידך בל יחזיון יחזו ויבשו קנאת עם אף אש צריך תאכלם

**Isaiah 26:12**   יהוה תשפת שלום לנו כי גם כל מעשינו פעלת לנו

**Isaiah 26:13**   יהוה אלהינו בעלונו אדנים זולתך לבד בך נזכיר שמך

**Isaiah 26:14**   מתים בל יחיו רפאים בל יקמו לכן פקדת ותשמידם ותאבד כל זכר למו

**Isaiah 26:15**   יספת לגוי יהוה יספת לגוי נכבדת רחקת כל קצוי ארץ

**Isaiah 26:16**   יהוה בצר פקדוך צקון לחש מוסרך למו

**Isaiah 26:17**   כמו הרה תקריב ללדת תחיל תזעק בחבליה כן היינו מפניך יהוה

**Isaiah 26:18**   הרינו חלנו כמו ילדנו רוח ישועת בל נעשה ארץ ובל יפלו ישבי תבל

**Isaiah 26:19**   יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל

**Isaiah 26:20**   לך עמי בא בחדריך וסגר דלתיך דלתך בעדך חבי כמעט רגע עד יעבור יעבר זעם

**Isaiah 26:21**   כי הנה יהוה יצא ממקומו לפקד עון ישב הארץ עליו וגלתה הארץ את דמיה ולא תכסה עוד על הרוגיה

**Isaiah 27:1**   ביום ההוא יפקד יהוה בחרבו הקשה והגדולה וה͏חזקה על לויתן נחש ברח ועל לויתן נחש עקלתון והרג את התנין אשר בים

**Isaiah 27:2**   ביום ההוא כרם חמד ענו לה

**Isaiah 27:3**   אני יהוה נצרה לרגעים אשקנה פן יפקד עליה לילה ויום אצרנה

**Isaiah 27:4**   חמה אין לי מי יתנני שמיר שית במלחמה אפשעה בה אציתנה יחד

**Isaiah 27:5**   או יחזק במעוזי יעשה שלום לי שלום י͏עשה לי

**Isaiah 27:6**   הבאים ישרש יעקב יציץ ופרח ישראל ומלאו פני תבל תנובה

**Isaiah 27:7**   הכמכת מכהו הכהו אם כהרג הרגיו הרג

**Isaiah 27:8**   בסאסאה בשלחה תריבנה הגה ברוחו הקשה ביום קדים

**Isaiah 27:9**   לכן בזאת יכפר עון יעקב וזה כל פרי הסר חטאתו בשומו כל אבני מזבח כאבני גר מנפצות לא יקמו אשרים וחמנים

**Isaiah 27:10**   כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה

**Isaiah 27:11**   ביבש קצירה תשברנה נשים באות מאירות אותה כי לא עם בינות הוא על כן לא ירחמנו עשהו ויצרו לא יחננו

**Isaiah 27:12**   והיה ביום ההוא יחבט יהוה משבלת הנהר עד נחל מצרים ואתם תלקטו לאחד אחד בני ישראל

**Isaiah 27:13**   והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו ליהוה בהר הקדש בירושל͏ם

**Isaiah 28:1**   הוי עטרת גאות שכרי אפרים וציץ נבל צבי תפארתו אשר על ראש גיא שמנים הלומי יין

**Isaiah 28:2**   הנה חזק ואמץ לאדני כזרם ברד שער קטב כזרם מים כבירים שטפים הניח לארץ ביד

**Isaiah 28:3**   ברגלים תרמסנה עטרת גאות שכורי אפרים

**Isaiah 28:4**   והיתה ציצת נבל צבי תפארתו אשר על ראש גיא שמנים כבכורה בטרם קיץ אשר יראה הראה אותה בעודה בכפו יבלענה

**Isaiah 28:5**   ביום ההוא יהיה יהוה צבאות לעטרת צבי ולצפירת תפארה לשאר עמו

**Isaiah 28:6**   ולרוח משפט ליושב על המשפט ולגבורה משיבי מלחמה שערה

**Isaiah 28:7**   וגם אלה ביין שגו ובשכר תעו כהן ונביא שגו בשכר נבלעו מן היין תעו מן השכר שגו בראה פקו פליליה

**Isaiah 28:8**   כי כל שלחנות מלאו קיא צאה בלי מקום

**Isaiah 28:9**   את מי יורה דעה ואת מי יבין שמועה גמולי מחלב עתיקי משדים

**Isaiah 28:10**   כי צו לצו צו לצו קו לקו קו לקו זעיר שם זעיר שם

**Isaiah 28:11**   כי בלעגי שפה ובלשון אחרת ידבר אל העם הזה

**Isaiah 28:12**   אשר אמר אליהם זאת המנוחה הניחו לעיף וזאת המרגעה ולא אבוא שמוע

**Isaiah 28:13**   והיה להם דבר יהוה צו לצו צו לצו קו לקו קו לקו זעיר שם זעיר שם למען ילכו וכשלו אחור ונשברו ונוקשו ונלכדו

**Isaiah 28:14**   לכן שמעו דבר יהוה אנשי לצון משלי העם הזה אשר בירושל͏ם

**Isaiah 28:15**   כי אמרתם כרתנו ברית את מות ועם שאול עשינו חזה שיט שוט שוטף כי עבר י͏עבר לא יבואנו כי שמנו כזב מחסנו ובשקר נסתרנו

**Isaiah 28:16**   לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחיש

**Isaiah 28:17**   ושמתי משפט לקו וצדקה למשקלת ויעה ברד מחסה כזב וסתר מים ישטפו

**Isaiah 28:18**   וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס

**Isaiah 28:19**   מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה

**Isaiah 28:20**   כי קצר המצע מהשתרע והמסכה צרה כהתכנס

**Isaiah 28:21**   כי כהר פרצים יקום יהוה כעמק בגבעון ירגז לעשות מעשהו זר מעשהו ולעבד עבדתו נכריה עבדתו

**Isaiah 28:22**   ועתה אל תתלוצצו פן יחזקו מוסריכם כי כלה ונחרצה שמעתי מאת אדני יהוה צבאות על כל הארץ

**Isaiah 28:23**   האזינו ושמעו קולי הקשיבו ושמעו אמרתי

**Isaiah 28:24**   הכל היום יחרש החרש לזרע יפתח וישדד אדמתו

**Isaiah 28:25**   הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו

**Isaiah 28:26**   ויסרו למשפט אלהיו יורנו

**Isaiah 28:27**   כי לא בחרוץ יודש קצח ואופן עגלה על כמן יוסב כי במטה יחבט קצח וכמן בשבט

**Isaiah 28:28**   לחם יודק כי לא לנצח אדוש ידושנו והמם גלגל עגלתו ופרשיו לא ידקנו

**Isaiah 28:29**   גם זאת מעם יהוה צבאות יצאה הפליא עצה הגדיל תושיה

**Isaiah 29:1**   הוי אריאל אריאל קרית חנה דוד ספו שנה על שנה חגים ינקפו

**Isaiah 29:2**   והציקותי לאריאל והיתה תאניה ואניה והיתה לי כאריאל

**Isaiah 29:3**   וחניתי כדור עליך וצרתי עליך מצב והק͏ימתי עליך מצרת

**Isaiah 29:4**   ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף

**Isaiah 29:5**   והיה כאבק דק המון זריך וכמץ עבר המון עריצים והיה לפתע פתאם

**Isaiah 29:6**   מעם יהוה צבאות תפקד ברעם וברעש וקול גדול סופה וסערה ולהב אש אוכלה

**Isaiah 29:7**   והיה כחלום חזון לילה המון כל הגוים הצבאים על אריאל וכל צביה ומצדתה והמציקים לה

**Isaiah 29:8**   והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה כן יהיה המון כל הגוים הצבאים על הר ציון

**Isaiah 29:9**   התמהמהו ותמהו השת͏עשעו ושעו שכרו ולא יין נעו ולא שכר

**Isaiah 29:10**   כי נסך עליכם יהוה רוח תרדמה ויעצם את עיניכם את הנביאים ואת ראשיכם החזים כסה

**Isaiah 29:11**   ותהי לכם חזות הכל כדברי הספר החתום אשר יתנו אתו אל יודע הספר ספר לאמר קרא נא זה ואמר לא אוכל כי חתום הוא

**Isaiah 29:12**   ונתן הספר על אשר לא ידע ספר לאמר קרא נא זה ואמר לא ידעתי ספר

**Isaiah 29:13**   ויאמר אדני יען כי נגש העם הזה בפיו ובשפתיו כבדוני ולבו רחק ממני ותהי יראתם אתי מצות אנשים מלמדה

**Isaiah 29:14**   לכן הנני יוסף להפליא את העם הזה הפלא ופלא ואבדה חכמת חכמיו ובינת נבניו תסתתר

**Isaiah 29:15**   הוי המעמיקים מיהוה לסתר עצה והיה במחשך מעשיהם ויאמרו מי ראנו ומי יודענו

**Isaiah 29:16**   הפככם אם כחמר היצר יחשב כי יאמר מעשה לעשהו לא עשני ויצר אמר ליוצרו לא הבין

**Isaiah 29:17**   הלוא עוד מעט מזער ושב לבנון לכרמל והכרמל ליער יחשב

**Isaiah 29:18**   ושמעו ביום ההוא החרשים דברי ספר ומאפל ומחשך עיני עורים תראינה

**Isaiah 29:19**   ויספו ענוים ביהוה שמחה ואביוני אדם בקדוש ישראל יגילו

**Isaiah 29:20**   כי אפס עריץ וכלה לץ ונכרתו כל שקדי און

**Isaiah 29:21**   מחטיאי אדם בדבר ולמוכיח בשער יקשון ויטו בתהו צדיק

**Isaiah 29:22**   לכן כה אמר יהוה אל בית יעקב אשר פדה את אברהם לא עתה יבוש יעקב ולא עתה פניו יחורו

**Isaiah 29:23**   כי בראתו ילדיו מעשה ידי בקרבו יקדישו שמי והקדישו את קדוש יעקב ואת אלהי ישראל יעריצו

**Isaiah 29:24**   וידעו תעי רוח בינה ורוגנים ילמדו לקח

**Isaiah 30:1**   הוי בנים סוררים נאם יהוה לעשות עצה ולא מני ולנסך מסכה ולא רוחי למען ספות חטאת על חטאת

**Isaiah 30:2**   ההלכים לרדת מצרים ופי לא שאלו לעוז במעוז פרעה ולחסות בצל מצרים

**Isaiah 30:3**   והיה לכם מעוז פרעה לבשת והחסות בצל מצרים לכלמה

**Isaiah 30:4**   כי היו בצען שריו ומלאכיו חנס יגיעו

**Isaiah 30:5**   כל הבאיש הביש על עם לא יועילו למו לא לעזר ולא להועיל כי לבשת וגם לחרפה

**Isaiah 30:6**   משא בהמות נגב בארץ צרה וצוקה לביא וליש מהם אפעה ושרף מעופף ישאו על כתף עירים חילהם ועל דבשת גמלים אוצרתם על עם לא יועילו

**Isaiah 30:7**   ומצרים הבל וריק יעזרו לכן קראתי לזאת רהב הם שבת

**Isaiah 30:8**   עתה בוא כתבה על לוח אתם ועל ספר חקה ותהי ליום אחרון לעד עד עולם

**Isaiah 30:9**   כי עם מרי הוא בנים כחשים בנים לא אבו שמוע תורת יהוה

**Isaiah 30:10**   אשר אמרו לראים לא תראו ולחזים לא תחזו לנו נכחות דברו לנו חלקות חזו מהתלות

**Isaiah 30:11**   סורו מני דרך הטו מני ארח השביתו מפנינו את קדוש ישראל

**Isaiah 30:12**   לכן כה אמר קדוש ישראל יען מאסכם בדבר הזה ותבטחו בעשק ונלוז ותשענו עליו

**Isaiah 30:13**   לכן יהיה לכם העון הזה כפרץ נפל נבעה בחומה נשגבה אשר פתאם לפתע יבוא שברה

**Isaiah 30:14**   ושברה כשבר נבל יוצרים כתות לא יחמל ולא ימצא במכתתו חרש לחתות אש מיקוד ולחשף מים מגבא

**Isaiah 30:15**   כי כה אמר אדני יהוה קדוש ישראל בשובה ונחת תושעון בהשקט ובבטחה תהיה גבורתכם ולא אביתם

**Isaiah 30:16**   ותאמרו לא כי על סוס ננוס על כן תנוסון ועל קל נרכב על כן יקלו רדפיכם

**Isaiah 30:17**   אלף אחד מפני גערת אחד מפני גערת חמשה תנסו עד אם נותרתם כתרן על ראש ההר וכנס על הגבעה

**Isaiah 30:18**   ולכן יחכה יהוה לחננכם ולכן ירום לרחמכם כי אלהי משפט יהוה אשרי כל חוכי לו

**Isaiah 30:19**   כי עם בציון ישב בירושל͏ם בכו לא תבכה חנון יחנך לקול זעקך כשמעתו ענך

**Isaiah 30:20**   ונתן לכם אדני לחם צר ומים לחץ ולא יכנף עוד מוריך והיו עיניך ראות את מוריך

**Isaiah 30:21**   ואזניך תשמענה דבר מאחריך לאמר זה הדרך לכו בו כי תאמינו וכי תשמאילו

**Isaiah 30:22**   וטמאתם את צפוי פסילי כספך ואת אפדת מסכת זהבך תזרם כמו דוה צא תאמר לו

**Isaiah 30:23**   ונתן מטר זרעך אשר תזרע את האדמה ולחם תבואת האדמה והיה דשן ושמן ירעה מקניך ביום ההוא כר נרחב

**Isaiah 30:24**   והאלפים והעירים עבדי האדמה בליל חמיץ יאכלו אשר זרה ברחת ובמזרה

**Isaiah 30:25**   והיה על כל הר גבה ועל כל גבעה נשאה פלגים יבלי מים ביום הרג רב בנפל מגדלים

**Isaiah 30:26**   והיה אור הלבנה כאור החמה ואור החמה יהיה שבעתים כאור שבעת הימים ביום חבש יהוה את שבר עמו ומחץ מכתו ירפא

**Isaiah 30:27**   הנה שם יהוה בא ממרחק בער אפו וכבד משאה שפתיו מלאו זעם ולשונו כאש אכלת

**Isaiah 30:28**   ורוחו כנחל שוטף עד צואר יחצה להנפה גוים בנפת שוא ורסן מתעה על לחיי עמים

**Isaiah 30:29**   השיר יהיה לכם כליל התקדש חג ושמחת לבב כהולך בחליל לבוא בהר יהוה אל צור ישראל

**Isaiah 30:30**   והשמיע יהוה את הוד קולו ונחת זרועו יראה בזעף אף ולהב אש אוכלה נפץ וזרם ואבן ברד

**Isaiah 30:31**   כי מקול יהוה יחת אשור בשבט יכה

**Isaiah 30:32**   והיה כל מעבר מטה מוסדה אשר יניח יהוה עליו בתפים ובכנרות ובמלחמות תנופה נלחם בה בם

**Isaiah 30:33**   כי ערוך מאתמול תפתה גם הוא היא למלך הוכן העמיק הרחב מדרתה אש ועצים הרבה נשמת יהוה כנחל גפרית בערה בה

**Isaiah 31:1**   הוי הירדים מצרים לעזרה על סוסים ישענו ויבטחו על רכב כי רב ועל פרשים כי עצמו מאד ולא שעו על קדוש ישראל ואת יהוה לא דרשו

**Isaiah 31:2**   וגם הוא חכם ויבא רע ואת דבריו לא הסיר וקם על בית מרעים ועל עזרת פעלי און

**Isaiah 31:3**   ומצרים אדם ולא אל וסוסיהם בשר ולא רוח ויהוה יטה ידו וכשל עוזר ונפל עזר ויחדו כלם יכליון

**Isaiah 31:4**   כי כה אמר יהוה אלי כאשר יהגה האריה והכפיר על טרפו אשר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על הר ציון ועל גבעתה

**Isaiah 31:5**   כצפרים עפות כן יגן יהוה צבאות על ירושל͏ם גנון והציל פסח והמליט

**Isaiah 31:6**   שובו לאשר העמיקו סרה בני ישראל

**Isaiah 31:7**   כי ביום ההוא ימאסון איש אלילי כספו ואלילי זהבו אשר עשו לכם ידיכם חטא

**Isaiah 31:8**   ונפל אשור בחרב לא איש וחרב לא אדם תאכלנו ונס לו מפני חרב ובחוריו למס יהיו

**Isaiah 31:9**   וסלעו ממגור יעבור וחתו מנס שריו נאם יהוה אשר אור לו בציון ותנור לו בירושל͏ם

**Isaiah 32:1**   הן לצדק ימלך מלך ולשרים למשפט ישרו

**Isaiah 32:2**   והיה איש כמחבא רוח וסתר זרם כפלגי מים בציון כצל סלע כבד בארץ עיפה

**Isaiah 32:3**   ולא תשעינה עיני ראים ואזני שמעים תקשבנה

**Isaiah 32:4**   ולבב נמהרים יבין לדעת ולשון עלגים תמהר לדבר צחות

**Isaiah 32:5**   לא יקרא עוד לנבל נדיב ולכילי לא יאמר שוע

**Isaiah 32:6**   כי נבל נבלה ידבר ולבו יעשה און לעשות חנף ולדבר אל יהוה תועה להריק נפש רעב ומשקה צמא יחסיר

**Isaiah 32:7**   וכלי כליו רעים הוא זמות יעץ לחבל ענוים עניים באמרי שקר ובדבר אביון משפט

**Isaiah 32:8**   ונדיב נדיבות יעץ והוא על נדיבות יקום

**Isaiah 32:9**   נשים שאננות קמנה שמענה קולי בנות בטחות האזנה אמרתי

**Isaiah 32:10**   ימים על שנה תרגזנה בטחות כי כלה בציר אסף בלי יבוא

**Isaiah 32:11**   חרדו שאננות רגזה בטחות פשטה וערה וחגורה על חלצים

**Isaiah 32:12**   על שדים ספדים על שדי חמד על גפן פריה

**Isaiah 32:13**   על אדמת עמי קוץ שמיר תעלה כי על כל בתי משוש קריה עליזה

**Isaiah 32:14**   כי ארמון נטש המון עיר עזב עפל ובחן היה בעד מערות עד עולם משוש פראים מרעה עדרים

**Isaiah 32:15**   עד יערה עלינו רוח ממרום והיה מדבר לכרמל וכרמל והכרמל ליער יחשב

**Isaiah 32:16**   ושכן במדבר משפט וצדקה בכרמל תשב

**Isaiah 32:17**   והיה מעשה הצדקה שלום ועבדת הצדקה השקט ובטח עד עולם

**Isaiah 32:18**   וישב עמי בנוה שלום ובמשכנות מבטחים ובמנוחת שאננות

**Isaiah 32:19**   וברד ברדת היער ובשפלה תשפל העיר

**Isaiah 32:20**   אשריכם זרעי על כל מים משלחי רגל השור והחמור

**Isaiah 33:1**   הוי שודד ואתה לא שדוד ובוגד ולא בגדו בו כהתמך שודד תושד כנלתך לבגד יבגדו בך

**Isaiah 33:2**   יהוה חננו לך קוינו היה זרעם לבקרים אף ישועתנו בעת צרה

**Isaiah 33:3**   מקול המון נדדו עמים מרוממתך נפצו גוים

**Isaiah 33:4**   ואסף שללכם אסף החסיל כמשק גבים שוקק בו

**Isaiah 33:5**   נשגב יהוה כי שכן מרום מלא ציון משפט וצדקה

**Isaiah 33:6**   והיה אמונת עתיך חסן ישועת חכמת ודעת יראת יהוה היא אוצרו

**Isaiah 33:7**   הן אראלם צעקו חצה מלאכי שלום מר יבכיון

**Isaiah 33:8**   נשמו מסלות שבת עבר ארח הפר ברית מאס ערים לא חשב אנוש

**Isaiah 33:9**   אבל אמללה ארץ החפיר לבנון קמל היה השרון כערבה ונער בשן וכרמל

**Isaiah 33:10**   עתה אקום יאמר יהוה עתה ארומם עתה אנשא

**Isaiah 33:11**   תהרו חשש תלדו קש רוחכם אש תאכלכם

**Isaiah 33:12**   והיו עמים משרפות שיד קוצים כסוחים באש יצתו

**Isaiah 33:13**   שמעו רחוקים אשר עשיתי ודעו קרובים גברתי

**Isaiah 33:14**   פחדו בציון חטאים אחזה רעדה חנפים מי יגור לנו אש אוכלה מי יגור לנו מוקדי עולם

**Isaiah 33:15**   הלך צדקות ודבר מישרים מאס בבצע מעשקות נער כפיו מתמך בשחד אטם אזנו משמע דמים ועצם עיניו מראות בר͏ע

**Isaiah 33:16**   הוא מרומים ישכן מצדות סלעים משגבו לחמו נתן מימיו נאמנים

**Isaiah 33:17**   מלך ביפיו תחזינה עיניך תראינה ארץ מרחקים

**Isaiah 33:18**   לבך יהגה אימה איה ספר איה שקל איה ספר את המגדלים

**Isaiah 33:19**   את עם נועז לא תראה עם עמקי שפה משמוע נלעג לשון אין בינה

**Isaiah 33:20**   חזה ציון קרית מועדנו עיניך תראינה ירושלם נוה שאנן אהל בל יצען בל יסע יתדתיו לנצח וכל חבליו בל ינתקו

**Isaiah 33:21**   כי אם שם אדיר יהוה לנו מקום נהרים יארים רחבי ידים בל תלך בו אני שיט וצי אדיר לא יעברנו

**Isaiah 33:22**   כי יהוה שפטנו יהוה מחקקנו יהוה מלכנו הוא יושיענו

**Isaiah 33:23**   נטשו חבליך בל יחזקו כן תרנם בל פרשו נס אז חלק עד שלל מרבה פסחים בזזו בז

**Isaiah 33:24**   ובל יאמר שכן חליתי העם הישב בה נשא עון

**Isaiah 34:1**   קרבו גוים לשמע ולאמים הקשיבו תשמע הארץ ומלאה תבל וכל צאצאיה

**Isaiah 34:2**   כי קצף ליהוה על כל הגוים וחמה על כל צבאם החרימם נתנם לטבח

**Isaiah 34:3**   וחלליהם ישלכו ופגריהם יעלה באשם ונמסו הרים מדמם

**Isaiah 34:4**   ונמקו כל צבא השמים ונגלו כספר השמים וכל צבאם יבול כנבל עלה מגפן וכנבלת מתאנה

**Isaiah 34:5**   כי רותה בשמים חרבי הנה על אדום תרד ועל עם חרמי למשפט

**Isaiah 34:6**   חרב ליהוה מלאה דם הדשנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום

**Isaiah 34:7**   וירדו ראמים עמם ופרים עם אבירים ורותה ארצם מדם ועפרם מחלב ידשן

**Isaiah 34:8**   כי יום נקם ליהוה שנת שלומים לריב ציון

**Isaiah 34:9**   ונהפכו נחליה לזפת ועפרה לגפרית והיתה ארצה לזפת בערה

**Isaiah 34:10**   לילה ויומם לא תכבה לעולם יעלה עשנה מדור לדור תחרב לנצח נצחים אין עבר בה

**Isaiah 34:11**   וירשוה קאת וקפוד וינשוף וערב ישכנו בה ונטה עליה קו תהו ואבני בהו

**Isaiah 34:12**   חריה ואין שם מלוכה יקראו וכל שריה יהיו אפס

**Isaiah 34:13**   ועלתה ארמנתיה סירים קמוש וחוח במבצריה והיתה נוה תנים חציר לבנות יענה

**Isaiah 34:14**   ופגשו ציים את איים ושעיר על רעהו יקרא אך שם הרגיעה לילית ומצאה לה מנוח

**Isaiah 34:15**   שמה קננה קפוז ותמלט ובקעה ודגרה בצלה אך שם נקבצו דיות אשה רעותה

**Isaiah 34:16**   דרשו מעל ספר יהוה וקראו אחת מהנה לא נעדרה אשה רעותה לא פקדו כי פי הוא צוה ורוחו הוא קבצן

**Isaiah 34:17**   והוא הפיל להן גורל וידו חלקתה להם בקו עד עולם יירשוה לדור ודור ישכנו בה

**Isaiah 35:1**   יששום מדבר וציה ותגל ערבה ותפרח כחבצלת

**Isaiah 35:2**   פרח תפרח ותגל אף גילת ורנן כבוד הלבנון נתן לה הדר הכרמל והשרון המה יראו כבוד יהוה הדר אלהינו

**Isaiah 35:3**   חזקו ידים רפות וברכים כשלות אמצו

**Isaiah 35:4**   אמרו לנמהרי לב חזקו אל תיראו הנה אלהיכם נקם יבוא גמול אלהים הוא יבוא וישעכם

**Isaiah 35:5**   אז תפקחנה עיני עורים ואזני חרשים תפתחנה

**Isaiah 35:6**   אז ידלג כאיל פסח ותרן לשון אלם כי נבקעו במדבר מים ונחלים בערבה

**Isaiah 35:7**   והיה השרב לאגם וצמאון למבועי מים בנוה תנים רבצה חציר לקנה וגמא

**Isaiah 35:8**   והיה שם מסלול ודרך ודרך הקדש יקרא לה לא יעברנו טמא והוא למו הלך דרך ואוילים לא יתעו

**Isaiah 35:9**   לא יהיה שם אריה ופריץ חיות בל יעלנה לא תמצא שם והלכו גאולים

**Isaiah 35:10**   ופדויי יהוה ישבון ובאו ציון ברנה ושמחת עולם על ראשם ששון ושמחה ישיגו ונסו יגון ואנחה

**Isaiah 36:1**   ויהי בארבע עשרה שנה למלך חזקיהו עלה סנחריב מלך אשור על כל ערי יהודה הבצרות ויתפשם

**Isaiah 36:2**   וישלח מלך אשור את רב שקה מלכיש ירושל͏מה אל המלך חזקיהו בחיל כבד ויעמד בתעלת הברכה העליונה במסלת שדה כובס

**Isaiah 36:3**   ויצא אליו אליקים בן חלקיהו אשר על הבית ושבנא הספר ויואח בן אסף המזכיר

**Isaiah 36:4**   ויאמר אליהם רב שקה אמרו נא אל חזקיהו כה אמר המלך הגדול מלך אשור מה הבטחון הזה אשר בטחת

**Isaiah 36:5**   אמרתי אך דבר שפתים עצה וגבורה למלחמה עתה על מי בטחת כי מרדת בי

**Isaiah 36:6**   הנה בטחת על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו

**Isaiah 36:7**   וכי תאמר אלי אל יהוה אלהינו בטחנו הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו

**Isaiah 36:8**   ועתה התערב נא את אדני המלך אשור ואתנה לך אלפים סוסים אם תוכל לתת לך רכבים עליהם

**Isaiah 36:9**   ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים

**Isaiah 36:10**   ועתה המבלעדי יהוה עליתי על הארץ הזאת להשחיתה יהוה אמר אלי עלה אל הארץ הזאת והשחיתה

**Isaiah 36:11**   ויאמר אליקים ושבנא ויואח אל רב שקה דבר נא אל עבדיך ארמית כי שמעים אנחנו ואל תדבר אלינו יהודית באזני העם אשר על החומה

**Isaiah 36:12**   ויאמר רב שקה האל אדניך ואליך שלחני אדני לדבר את הדברים האלה הלא על האנשים הישבים על החומה לאכל את חראיהם צואתם ולשתות את שיניהם מימי רגליהם עמכם

**Isaiah 36:13**   ויעמד רב שקה ויקרא בקול גדול יהודית ויאמר שמעו את דברי המלך הגדול מלך אשור

**Isaiah 36:14**   כה אמר המלך אל ישא לכם חזקיהו כי לא יוכל להציל אתכם

**Isaiah 36:15**   ואל יבטח אתכם חזקיהו אל יהוה לאמר הצל יצילנו יהוה לא תנתן העיר הזאת ביד מלך אשור

**Isaiah 36:16**   אל תשמעו אל חזקיהו כי כה אמר המלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי בורו

**Isaiah 36:17**   עד באי ולקחתי אתכם אל ארץ כארצכם ארץ דגן ותירוש ארץ לחם וכרמים

**Isaiah 36:18**   פן יסית אתכם חזקיהו לאמר יהוה יצילנו ההצילו אלהי הגוים איש את ארצו מיד מלך אשור

**Isaiah 36:19**   איה אלהי חמת וארפד איה אלהי ספרוים וכי הצילו את שמרון מידי

**Isaiah 36:20**   מי בכל אלהי הארצות האלה אשר הצילו את ארצם מידי כי יציל יהוה את ירושל͏ם מידי

**Isaiah 36:21**   ויחרישו ולא ענו אתו דבר כי מצות המלך היא לאמר לא תענהו

**Isaiah 36:22**   ויבא אליקים בן חלקיהו אשר על הבית ושבנא הסופר ויואח בן אסף המזכיר אל חזקיהו קרועי בגדים ויגידו לו את דברי רב שקה

**Isaiah 37:1**   ויהי כשמע המלך חזקיהו ויקרע את בגדיו ויתכס בשק ויבא בית יהוה

**Isaiah 37:2**   וישלח את אליקים אשר על הבית ואת שבנא הסופר ואת זקני הכהנים מתכסים בשקים אל ישעיהו בן אמוץ הנביא

**Isaiah 37:3**   ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה

**Isaiah 37:4**   אולי ישמע יהוה אלהיך את דברי רב שקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה

**Isaiah 37:5**   ויבאו עבדי המלך חזקיהו אל ישעיהו

**Isaiah 37:6**   ויאמר אליהם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אותי

**Isaiah 37:7**   הנני נותן בו רוח ושמע שמועה ושב אל ארצו והפלתיו בחרב בארצו

**Isaiah 37:8**   וישב רב שקה וימצא את מלך אשור נלחם על לבנה כי שמע כי נסע מלכיש

**Isaiah 37:9**   וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר

**Isaiah 37:10**   כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר לא תנתן ירושלם ביד מלך אשור

**Isaiah 37:11**   הנה אתה שמעת אשר עשו מלכי אשור לכל הארצות להחרימם ואתה תנצל

**Isaiah 37:12**   ההצילו אותם אלהי הגוים אשר השחיתו אבותי את גוזן ואת חרן ורצף ובני עדן אשר בתלשר

**Isaiah 37:13**   איה מלך חמת ומלך ארפד ומלך לעיר ספרוים הנע ועוה

**Isaiah 37:14**   ויקח חזקיהו את הספרים מיד המלאכים ויקראהו ויעל בית יהוה ויפרשהו חזקיהו לפני יהוה

**Isaiah 37:15**   ויתפלל חזקיהו אל יהוה לאמר

**Isaiah 37:16**   יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ

**Isaiah 37:17**   הטה יהוה אזנך ושמע פקח יהוה עינך וראה ושמע את כל דברי סנחריב אשר שלח לחרף אלהים חי

**Isaiah 37:18**   אמנם יהוה החריבו מלכי אשור את כל הארצות ואת ארצם

**Isaiah 37:19**   ונתן את אלהיהם באש כי לא אלהים המה כי אם מעשה ידי אדם עץ ואבן ויאבדום

**Isaiah 37:20**   ועתה יהוה אלהינו הושיענו מידו וידעו כל ממלכות הארץ כי אתה יהוה לבדך

**Isaiah 37:21**   וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחריב מלך אשור

**Isaiah 37:22**   זה הדבר אשר דבר יהוה עליו בזה לך לעגה לך בתולת בת ציון אחריך ראש הניעה בת ירושל͏ם

**Isaiah 37:23**   את מי חרפת וגדפת ועל מי הרימותה קול ותשא מרום עיניך אל קדוש ישראל

**Isaiah 37:24**   ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו

**Isaiah 37:25**   אני קרתי ושתיתי מים ואחרב בכף פעמי כל יארי מצור

**Isaiah 37:26**   הלוא שמעת למרחוק אותה עשיתי מימי קדם ויצרתיה עתה הבאתיה ותהי להשאות גלים נצים ערים בצרות

**Isaiah 37:27**   וישביהן קצרי יד חתו ובשו היו עשב שדה וירק דשא חציר גגות ושדמה לפני קמה

**Isaiah 37:28**   ושבתך וצאתך ובואך ידעתי ואת התרגזך אלי

**Isaiah 37:29**   יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר באת בה

**Isaiah 37:30**   וזה לך האות אכול השנה ספיח ובשנה השנית שחיס ובשנה השלישית זרעו וקצרו ונטעו כרמים ואכול ואכלו פרים

**Isaiah 37:31**   ויספה פליטת בית יהודה הנשארה שרש למטה ועשה פרי למעלה

**Isaiah 37:32**   כי מירושלם תצא שארית ופליטה מהר ציון קנאת יהוה צבאות תעשה זאת

**Isaiah 37:33**   לכן כה אמר יהוה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה

**Isaiah 37:34**   בדרך אשר בא בה ישוב ואל העיר הזאת לא יבוא נאם יהוה

**Isaiah 37:35**   וגנותי על העיר הזאת להושיעה למעני ולמען דוד עבדי

**Isaiah 37:36**   ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים

**Isaiah 37:37**   ויסע וילך וישב סנחריב מלך אשור וישב בנינוה

**Isaiah 37:38**   ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו

**Isaiah 38:1**   בימים ההם חלה חזקיהו למות ויבוא אליו ישעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה

**Isaiah 38:2**   ויסב חזקיהו פניו אל הקיר ויתפלל אל יהוה

**Isaiah 38:3**   ויאמר אנה יהוה זכר נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול

**Isaiah 38:4**   ויהי דבר יהוה אל ישעיהו לאמר

**Isaiah 38:5**   הלוך ואמרת אל חזקיהו כה אמר יהוה אלהי דוד אביך שמעתי את תפלתך ראיתי את דמעתך הנני יוסף על ימיך חמש עשרה שנה

**Isaiah 38:6**   ומכף מלך אשור אצילך ואת העיר הזאת וגנותי על העיר הזאת

**Isaiah 38:7**   וזה לך האות מאת יהוה אשר יעשה יהוה את הדבר הזה אשר דבר

**Isaiah 38:8**   הנני משיב את צל המעלות אשר ירדה במעלות אחז בשמש אחרנית עשר מעלות ותשב השמש עשר מעלות במעלות אשר ירדה

**Isaiah 38:9**   מכתב לחזקיהו מלך יהודה בחלתו ויחי מחליו

**Isaiah 38:10**   אני אמרתי בדמי ימי אלכה בשערי שאול פקדתי יתר שנותי

**Isaiah 38:11**   אמרתי לא אראה יה יה בארץ החיים לא אביט אדם עוד עם יושבי חדל

**Isaiah 38:12**   דורי נסע ונגלה מני כאהל רעי קפדתי כארג חיי מדלה יבצעני מיום עד לילה תשלימני

**Isaiah 38:13**   שויתי עד בקר כ͏ארי כן ישבר כל עצמותי מיום עד לילה תשלימני

**Isaiah 38:14**   כסוס עגור כן אצפצף אהגה כיונה דלו עיני למרום אדני עשקה לי ערבני

**Isaiah 38:15**   מה אדבר ואמר לי והוא עשה אדדה כל שנותי על מר נפשי

**Isaiah 38:16**   אדני עליהם יחיו ולכל בהן חיי רוחי ותחלימני והחיני

**Isaiah 38:17**   הנה לשלום מר לי מר ואתה חשקת נפשי משחת בלי כי השלכת אחרי גוך כל חטאי

**Isaiah 38:18**   כי לא שאול תודך מות יהללך לא ישברו יורדי בור אל אמתך

**Isaiah 38:19**   חי חי הוא יודך כמוני היום אב לבנים יודיע אל אמתך

**Isaiah 38:20**   יהוה להושיעני ונגנותי ננגן כל ימי חיינו על בית יהוה

**Isaiah 38:21**   ויאמר ישעיהו ישאו דבלת תאנים וימרחו על השחין ויחי

**Isaiah 38:22**   ויאמר חזקיהו מה אות כי אעלה בית יהוה

**Isaiah 39:1**   בעת ההוא שלח מרדך בלאדן בן בלאדן מלך בבל ספרים ומנחה אל חזקיהו וישמע כי חלה ו͏יחזק

**Isaiah 39:2**   וישמח עליהם חזקיהו ויראם את בית נכתה נכתו את הכסף ואת הזהב ואת הבשמים ואת השמן הטוב ואת כל בית כליו ואת כל אשר נמצא באצרתיו לא היה דבר אשר לא הראם חזקיהו בביתו ובכל ממשלתו

**Isaiah 39:3**   ויבא ישעיהו הנביא אל המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו אלי מבבל

**Isaiah 39:4**   ויאמר מה ראו בביתך ויאמר חזקיהו את כל אשר בביתי ראו לא היה דבר אשר לא הראיתים באוצרתי

**Isaiah 39:5**   ויאמר ישעיהו אל חזקיהו שמע דבר יהוה צבאות

**Isaiah 39:6**   הנה ימים באים ונשא כל אשר בביתך ואשר אצרו אבתיך עד היום הזה בבל לא יותר דבר אמר יהוה

**Isaiah 39:7**   ומבניך אשר יצאו ממך אשר תוליד יקחו והיו סריסים בהיכל מלך בבל

**Isaiah 39:8**   ויאמר חזקיהו אל ישעיהו טוב דבר יהוה אשר דברת ויאמר כי יהיה שלום ואמת בימי

**Isaiah 40:1**   נחמו נחמו עמי יאמר אלהיכם

**Isaiah 40:2**   דברו על לב ירושלם וקראו אליה כי מלאה צבאה כי נרצה עונה כי לקחה מיד יהוה כפלים בכל חטאתיה

**Isaiah 40:3**   קול קורא במדבר פנו דרך יהוה ישרו בערבה מסלה לאלהינו

**Isaiah 40:4**   כל גיא ינשא וכל הר וגבעה ישפלו והיה העקב למישור והרכסים לבקעה

**Isaiah 40:5**   ונגלה כבוד יהוה וראו כל בשר יחדו כי פי יהוה דבר

**Isaiah 40:6**   קול אמר קרא ואמר מה אקרא כל הבשר חציר וכל חסדו כציץ השדה

**Isaiah 40:7**   יבש חציר נבל ציץ כי רוח יהוה נשבה בו אכן חציר העם

**Isaiah 40:8**   יבש חציר נבל ציץ ודבר אלהינו יקום לעולם

**Isaiah 40:9**   על הר גבה עלי לך מבשרת ציון הרימי בכח קולך מבשרת ירושל͏ם הרימי אל תיראי אמרי לערי יהודה הנה אלהיכם

**Isaiah 40:10**   הנה אדני יהוה בחזק יבוא וזרעו משלה לו הנה שכרו אתו ופעלתו לפניו

**Isaiah 40:11**   כרעה עדרו ירעה בזרעו יקבץ טלאים ובחיקו ישא עלות ינהל

**Isaiah 40:12**   מי מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים

**Isaiah 40:13**   מי תכן את רוח יהוה ואיש עצתו יודיענו

**Isaiah 40:14**   את מי נועץ ויבינהו וילמדהו בארח משפט וילמדהו דעת ודרך תבונות יודיענו

**Isaiah 40:15**   הן גוים כמר מדלי וכשחק מאזנים נחשבו הן איים כדק יטול

**Isaiah 40:16**   ולבנון אין די בער וחיתו אין די עולה

**Isaiah 40:17**   כל הגוים כאין נגדו מאפס ותהו נחשבו לו

**Isaiah 40:18**   ואל מי תדמיון אל ומה דמות תערכו לו

**Isaiah 40:19**   הפסל נסך חרש וצרף בזהב ירקענו ורתקות כסף צורף

**Isaiah 40:20**   המסכן תרומה עץ לא ירקב יבחר חרש חכם יבקש לו להכין פסל לא ימוט

**Isaiah 40:21**   הלוא תדעו הלוא תשמעו הלוא הגד מראש לכם הלוא הבינתם מוסדות הארץ

**Isaiah 40:22**   הישב על חוג הארץ וישביה כחגבים הנוטה כדק שמים וימתחם כאהל לשבת

**Isaiah 40:23**   הנותן רוזנים לאין שפטי ארץ כתהו עשה

**Isaiah 40:24**   אף בל נטעו אף בל זרעו אף בל שרש בארץ גזעם וגם נשף בהם ויבשו וסערה כקש תשאם

**Isaiah 40:25**   ואל מי תדמיוני ואשוה יאמר קדוש

**Isaiah 40:26**   שאו מרום עיניכם וראו מי ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר

**Isaiah 40:27**   למה תאמר יעקב ותדבר ישראל נסתרה דרכי מיהוה ומאלהי משפטי יעבור

**Isaiah 40:28**   הלוא ידעת אם לא שמעת אלהי עולם יהוה בורא קצות הארץ לא ייעף ולא ייגע אין חקר לתבונתו

**Isaiah 40:29**   נתן ליעף כח ולאין אונים עצמה ירבה

**Isaiah 40:30**   ויעפו נערים ויגעו ובחורים כשול יכשלו

**Isaiah 40:31**   וקוי יהוה יחליפו כח יעלו אבר כנשרים ירוצו ולא ייגעו ילכו ולא ייעפו

**Isaiah 41:1**   החרישו אלי איים ולאמים יחליפו כח יגשו אז ידברו יחדו למשפט נקרבה

**Isaiah 41:2**   מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקש נדף קשתו

**Isaiah 41:3**   ירדפם יעבור שלום ארח ברגליו לא יבוא

**Isaiah 41:4**   מי פעל ועשה קרא הדרות מראש אני יהוה ראשון ואת אחרנים אני הוא

**Isaiah 41:5**   ראו איים וייראו קצות הארץ יחרדו קרבו ויאתיון

**Isaiah 41:6**   איש את רעהו יעזרו ולאחיו יאמר חזק

**Isaiah 41:7**   ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט

**Isaiah 41:8**   ואתה ישראל עבדי יעקב אשר בחרתיך זרע אברהם אהבי

**Isaiah 41:9**   אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך

**Isaiah 41:10**   אל תירא כי עמך אני אל תשתע כי אני אלהיך אמצתיך אף עזרתיך אף תמכתיך בימין צדקי

**Isaiah 41:11**   הן יבשו ויכלמו כל הנחרים בך יהיו כאין ויאבדו אנשי ריבך

**Isaiah 41:12**   תבקשם ולא תמצאם אנשי מצתך יהיו כאין וכאפס אנשי מלחמתך

**Isaiah 41:13**   כי אני יהוה אלהיך מחזיק ימינך האמר לך אל תירא אני עזרתיך

**Isaiah 41:14**   אל תיראי תולעת יעקב מתי ישראל אני עזרתיך נאם יהוה וגאלך קדוש ישראל

**Isaiah 41:15**   הנה שמתיך למורג חרוץ חדש בעל פיפיות תדוש הרים ותדק וגבעות כמץ תשים

**Isaiah 41:16**   תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל

**Isaiah 41:17**   העניים והאביונים מבקשים מים ואין לשונם בצמא נשתה אני יהוה אענם אלהי ישראל לא אעזבם

**Isaiah 41:18**   אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים

**Isaiah 41:19**   אתן במדבר ארז שטה והדס ועץ שמן אשים בערבה ברוש תדהר ותאשור יחדו

**Isaiah 41:20**   למען יראו וידעו וישימו וישכילו יחדו כי יד יהוה עשתה זאת וקדוש ישראל בראה

**Isaiah 41:21**   קרבו ריבכם יאמר יהוה הגישו עצמותיכם יאמר מלך יעקב

**Isaiah 41:22**   יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו

**Isaiah 41:23**   הגידו האתיות לאחור ונדעה כי אלהים אתם אף תיטיבו ותרעו ונשתעה ונרא ונראה יחדו

**Isaiah 41:24**   הן אתם מאין ופעלכם מאפע תועבה יבחר בכם

**Isaiah 41:25**   העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט

**Isaiah 41:26**   מי הגיד מראש ונדעה ומלפנים ונאמר צדיק אף אין מגיד אף אין משמיע אף אין שמע אמריכם

**Isaiah 41:27**   ראשון לציון הנה הנם ולירושל͏ם מבשר אתן

**Isaiah 41:28**   וארא ואין איש ומאלה ואין יועץ ואשאלם וישיבו דבר

**Isaiah 41:29**   הן כלם און אפס מעשיהם רוח ותהו נסכיהם

**Isaiah 42:1**   הן עבדי אתמך בו בחירי רצתה נפשי נתתי רוחי עליו משפט לגוים יוציא

**Isaiah 42:2**   לא יצעק ולא ישא ולא ישמיע בחוץ קולו

**Isaiah 42:3**   קנה רצוץ לא ישבור ופשתה כהה לא יכבנה לאמת יוציא משפט

**Isaiah 42:4**   לא יכהה ולא ירוץ עד ישים בארץ משפט ולתורתו איים ייחילו

**Isaiah 42:5**   כה אמר האל יהוה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה

**Isaiah 42:6**   אני יהוה קראתיך בצדק ואחזק בידך ואצרך ואתנך לברית עם לאור גוים

**Isaiah 42:7**   לפקח עינים עורות להוציא ממסגר אסיר מבית כלא ישבי חשך

**Isaiah 42:8**   אני יהוה הוא שמי וכבודי לאחר לא אתן ותהלתי לפסילים

**Isaiah 42:9**   הראשנות הנה באו וחדשות אני מגיד בטרם תצמחנה אשמיע אתכם

**Isaiah 42:10**   שירו ליהוה שיר חדש תהלתו מקצה הארץ יורדי הים ומלאו איים וישביהם

**Isaiah 42:11**   ישאו מדבר ועריו חצרים תשב קדר ירנו ישבי סלע מראש הרים יצוחו

**Isaiah 42:12**   ישימו ליהוה כבוד ותהלתו באיים יגידו

**Isaiah 42:13**   יהוה כגבור יצא כאיש מלחמות יעיר קנאה יריע אף יצריח על איביו יתגבר

**Isaiah 42:14**   החשיתי מעולם אחריש אתאפק כיולדה אפעה אשם ואשאף יחד

**Isaiah 42:15**   אחריב הרים וגבעות וכל עשבם אוביש ושמתי נהרות ל͏איים ואגמים אוביש

**Isaiah 42:16**   והולכתי עורים בדרך לא ידעו בנתיבות לא ידעו אדריכם אשים מחשך לפניהם לאור ומעקשים למישור אלה הדברים עשיתם ולא עזבתים

**Isaiah 42:17**   נסגו אחור יבשו בשת הבטחים בפסל האמרים למסכה אתם אלהינו

**Isaiah 42:18**   החרשים שמעו והעורים הביטו לראות

**Isaiah 42:19**   מי עור כי אם עבדי וחרש כמלאכי אשלח מי עור כמשלם ועור כעבד יהוה

**Isaiah 42:20**   ראית ראות רבות ולא תשמר פקוח אזנים ולא ישמע

**Isaiah 42:21**   יהוה חפץ למען צדקו יגדיל תורה ויאדיר

**Isaiah 42:22**   והוא עם בזוז ושסוי הפח בחורים כלם ובבתי כלאים החבאו היו לבז ואין מציל משסה ואין אמר השב

**Isaiah 42:23**   מי בכם יאזין זאת יקשב וישמע לאחור

**Isaiah 42:24**   מי נתן למשוסה למשסה יעקב וישראל לבזזים הלוא יהוה זו חטאנו לו ולא אבו בדרכיו הלוך ולא שמעו בתורתו

**Isaiah 42:25**   וישפך עליו חמה אפו ועזוז מלחמה ותלהטהו מסביב ולא ידע ותבער בו ולא ישים על לב

**Isaiah 43:1**   ועתה כה אמר יהוה בראך יעקב ויצרך ישראל אל תירא כי גאלתיך קראתי בשמך לי אתה

**Isaiah 43:2**   כי תעבר במים אתך אני ובנהרות לא ישטפוך כי תלך במו אש לא תכוה ולהבה לא תבער בך

**Isaiah 43:3**   כי אני יהוה אלהיך קדוש ישראל מושיעך נתתי כפרך מצרים כוש וסבא תחתיך

**Isaiah 43:4**   מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך

**Isaiah 43:5**   אל תירא כי אתך אני ממזרח אביא זרעך וממערב אקבצך

**Isaiah 43:6**   אמר לצפון תני ולתימן אל תכלאי הביאי בני מרחוק ובנותי מקצה הארץ

**Isaiah 43:7**   כל הנקרא בשמי ולכבודי בראתיו יצרתיו אף עשיתיו

**Isaiah 43:8**   הוציא עם עור ועינים יש וחרשים ואזנים למו

**Isaiah 43:9**   כל הגוים נקבצו יחדו ויאספו לאמים מי בהם יגיד זאת וראשנות ישמיענו יתנו עדיהם ויצדקו וישמעו ויאמרו אמת

**Isaiah 43:10**   אתם עדי נאם יהוה ועבדי אשר בחרתי למען תדעו ותאמינו לי ותבינו כי אני הוא לפני לא נוצר אל ואחרי לא יהיה

**Isaiah 43:11**   אנכי אנכי יהוה ואין מבלעדי מושיע

**Isaiah 43:12**   אנכי הגדתי והושעתי והשמעתי ואין בכם זר ואתם עדי נאם יהוה ואני אל

**Isaiah 43:13**   גם מיום אני הוא ואין מידי מציל אפעל ומי ישיבנה

**Isaiah 43:14**   כה אמר יהוה גאלכם קדוש ישראל למענכם שלחתי בבלה והורדתי בריחים כלם וכשדים באניות רנתם

**Isaiah 43:15**   אני יהוה קדושכם בורא ישראל מלככם

**Isaiah 43:16**   כה אמר יהוה הנותן בים דרך ובמים עזים נתיבה

**Isaiah 43:17**   המוציא רכב וסוס חיל ועזוז יחדו ישכבו בל יקומו דעכו כפשתה כבו

**Isaiah 43:18**   אל תזכרו ראשנות וקדמניות אל תתבננו

**Isaiah 43:19**   הנני עשה חדשה עתה תצמח הלוא תדעוה אף אשים במדבר דרך בישמון נהרות

**Isaiah 43:20**   תכבדני חית השדה תנים ובנות יענה כי נתתי במדבר מים נהרות בישימן להשקות עמי בחירי

**Isaiah 43:21**   עם זו יצרתי לי תהלתי יספרו

**Isaiah 43:22**   ולא אתי קראת יעקב כי יגעת בי ישראל

**Isaiah 43:23**   לא הביאת לי שה עלתיך וזבחיך לא כבדתני לא העבדתיך במנחה ולא הוגעתיך בלבונה

**Isaiah 43:24**   לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך

**Isaiah 43:25**   אנכי אנכי הוא מחה פשעיך למעני וחטאתיך לא אזכר

**Isaiah 43:26**   הזכירני נשפטה יחד ספר אתה למען תצדק

**Isaiah 43:27**   אביך הראשון חטא ומליציך פשעו בי

**Isaiah 43:28**   ואחלל שרי קדש ואתנה לחרם יעקב וישראל לגדופים

**Isaiah 44:1**   ועתה שמע יעקב עבדי וישראל בחרתי בו

**Isaiah 44:2**   כה אמר יהוה עשך ויצרך מבטן יעזרך אל תירא עבדי יעקב וישרון בחרתי בו

**Isaiah 44:3**   כי אצק מים על צמא ונזלים על יבשה אצק רוחי על זרעך וברכתי על צאצאיך

**Isaiah 44:4**   וצמחו בבין חציר כערבים על יבלי מים

**Isaiah 44:5**   זה יאמר ליהוה אני וזה יקרא בשם יעקב וזה יכתב ידו ליהוה ובשם ישראל יכנה

**Isaiah 44:6**   כה אמר יהוה מלך ישראל וגאלו יהוה צבאות אני ראשון ואני אחרון ומבלעדי אין אלהים

**Isaiah 44:7**   ומי כמוני יקרא ויגידה ויערכה לי משומי עם עולם ואתיות ואשר תבאנה יגידו למו

**Isaiah 44:8**   אל תפחדו ואל תרהו הלא מאז השמעתיך והגדתי ואתם עדי היש אלוה מבלעדי ואין צור בל ידעתי

**Isaiah 44:9**   יצרי פסל כלם תהו וחמודיהם בל יועילו ועדיהם המה בל יראו ובל ידעו למען יבשו

**Isaiah 44:10**   מי יצר אל ופסל נסך לבלתי הועיל

**Isaiah 44:11**   הן כל חבריו יבשו וחרשים המה מאדם יתקבצו כלם יעמדו יפחדו יבשו יחד

**Isaiah 44:12**   חרש ברזל מעצד ופעל בפחם ובמקבות יצרהו ויפעלהו בזרוע כחו גם רעב ואין כח לא שתה מים וייעף

**Isaiah 44:13**   חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית

**Isaiah 44:14**   לכרת לו ארזים ויקח תרזה ואלון ויאמץ לו בעצי יער נטע ארן וגשם יגדל

**Isaiah 44:15**   והיה לאדם לבער ויקח מהם ויחם אף ישיק ואפה לחם אף יפעל אל וישתחו עשהו פסל ויסגד למו

**Isaiah 44:16**   חציו שרף במו אש על חציו בשר יאכל יצלה צלי וישבע אף יחם ויאמר האח חמותי ראיתי אור

**Isaiah 44:17**   ושאריתו לאל עשה לפסלו יסגוד יסגד לו וישתחו ויתפלל אליו ויאמר הצילני כי אלי אתה

**Isaiah 44:18**   לא ידעו ולא יבינו כי טח מראות עיניהם מהשכיל לבתם

**Isaiah 44:19**   ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל ויתרו לתועבה אעשה לבול עץ אסגוד

**Isaiah 44:20**   רעה אפר לב הותל הטהו ולא יציל את נפשו ולא יאמר הלוא שקר בימיני

**Isaiah 44:21**   זכר אלה יעקב וישראל כי עבדי אתה יצרתיך עבד לי אתה ישראל לא תנשני

**Isaiah 44:22**   מחיתי כעב פשעיך וכענן חטאותיך שובה אלי כי גאלתיך

**Isaiah 44:23**   רנו שמים כי עשה יהוה הריעו תחתיות ארץ פצחו הרים רנה יער וכל עץ בו כי גאל יהוה יעקב ובישראל יתפאר

**Isaiah 44:24**   כה אמר יהוה גאלך ויצרך מבטן אנכי יהוה עשה כל נטה שמים לבדי רקע הארץ מי אתי מאתי

**Isaiah 44:25**   מפר אתות בדים וקסמים יהולל משיב חכמים אחור ודעתם ישכל

**Isaiah 44:26**   מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם

**Isaiah 44:27**   האמר לצולה חרבי ונהרתיך אוביש

**Isaiah 44:28**   האמר לכורש רעי וכל חפצי ישלם ולאמר לירושלם תבנה והיכל תוסד

**Isaiah 45:1**   כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח לפתח לפניו דלתים ושערים לא יסגרו

**Isaiah 45:2**   אני לפניך אלך והדורים אושר אישר דלתות נחושה אשבר ובריחי ברזל אגדע

**Isaiah 45:3**   ונתתי לך אוצרות חשך ומטמני מסתרים למען תדע כי אני יהוה הקורא בשמך אלהי ישראל

**Isaiah 45:4**   למען עבדי יעקב וישראל בחירי ואקרא לך בשמך אכנך ולא ידעתני

**Isaiah 45:5**   אני יהוה ואין עוד זולתי אין אלהים אאזרך ולא ידעתני

**Isaiah 45:6**   למען ידעו ממזרח שמש וממערבה כי אפס בלעדי אני יהוה ואין עוד

**Isaiah 45:7**   יוצר אור ובורא חשך עשה שלום ובורא רע אני יהוה עשה כל אלה

**Isaiah 45:8**   הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד אני יהוה בראתיו

**Isaiah 45:9**   הוי רב את יצרו חרש את חרשי אדמה היאמר חמר ליצרו מה תעשה ופעלך אין ידים לו

**Isaiah 45:10**   הוי אמר לאב מה תוליד ולאשה מה תחילין

**Isaiah 45:11**   כה אמר יהוה קדוש ישראל ויצרו האתיות שאלוני על בני ועל פעל ידי תצוני

**Isaiah 45:12**   אנכי עשיתי ארץ ואדם עליה בראתי אני ידי נטו שמים וכל צבאם צויתי

**Isaiah 45:13**   אנכי העירתהו בצדק וכל דרכיו אישר הוא יבנה עירי וגלותי ישלח לא במחיר ולא בשחד אמר יהוה צבאות

**Isaiah 45:14**   כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים

**Isaiah 45:15**   אכן אתה אל מסתתר אלהי ישראל מושיע

**Isaiah 45:16**   בושו וגם נכלמו כלם יחדו הלכו בכלמה חרשי צירים

**Isaiah 45:17**   ישראל נושע ביהוה תשועת עולמים לא תבשו ולא תכלמו עד עולמי עד

**Isaiah 45:18**   כי כה אמר יהוה בורא השמים הוא האלהים יצר הארץ ועשה הוא כוננה לא תהו בראה לשבת יצרה אני יהוה ואין עוד

**Isaiah 45:19**   לא בסתר דברתי במקום ארץ חשך לא אמרתי לזרע יעקב תהו בקשוני אני יהוה דבר צדק מגיד מישרים

**Isaiah 45:20**   הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע

**Isaiah 45:21**   הגידו והגישו אף יועצו יחדו מי השמיע זאת מקדם מאז הגידה הלוא אני יהוה ואין עוד אלהים מבלעדי אל צדיק ומושיע אין זולתי

**Isaiah 45:22**   פנו אלי והושעו כל אפסי ארץ כי אני אל ואין עוד

**Isaiah 45:23**   בי נשבעתי יצא מפי צדקה דבר ולא ישוב כי לי תכרע כל ברך תשבע כל לשון

**Isaiah 45:24**   אך ביהוה לי אמר צדקות ועז עדיו יבוא ויבשו כל הנחרים בו

**Isaiah 45:25**   ביהוה יצדקו ויתהללו כל זרע ישראל

**Isaiah 46:1**   כרע בל קרס נבו היו עצביהם לחיה ולבהמה נשאתיכם עמוסות משא לעיפה

**Isaiah 46:2**   קרסו כרעו יחדו לא יכלו מלט משא ונפשם בשבי הלכה

**Isaiah 46:3**   שמעו אלי בית יעקב וכל שארית בית ישראל העמסים מני בטן הנשאים מני רחם

**Isaiah 46:4**   ועד זקנה אני הוא ועד שיבה אני אסבל אני עשיתי ואני אשא ואני אסבל ואמלט

**Isaiah 46:5**   למי תדמיוני ותשוו ותמשלוני ונדמה

**Isaiah 46:6**   הזלים זהב מכיס וכסף בקנה ישקלו ישכרו צורף ויעשהו אל יסגדו אף ישתחוו

**Isaiah 46:7**   ישאהו על כתף יסבלהו ויניחהו תחתיו ויעמד ממקומו לא ימיש אף יצעק אליו ולא יענה מצרתו לא יושיענו

**Isaiah 46:8**   זכרו זאת והתאששו השיבו פושעים על לב

**Isaiah 46:9**   זכרו ראשנות מעולם כי אנכי אל ואין עוד אלהים ואפס כמוני

**Isaiah 46:10**   מגיד מראשית אחרית ומקדם אשר לא נעשו אמר עצתי תקום וכל חפצי אעשה

**Isaiah 46:11**   קרא ממזרח עיט מארץ מרחק איש עצתו עצתי אף דברתי אף אביאנה יצרתי אף אעשנה

**Isaiah 46:12**   שמעו אלי אבירי לב הרחוקים מצדקה

**Isaiah 46:13**   קרבתי צדקתי לא תרחק ותשועתי לא תאחר ונתתי בציון תשועה לישראל תפארתי

**Isaiah 47:1**   רדי ושבי על עפר בתולת בת בבל שבי לארץ אין כסא בת כשדים כי לא תוסיפי יקראו לך רכה וענגה

**Isaiah 47:2**   קחי רחים וטחני קמח גלי צמתך חשפי שבל גלי שוק עברי נהרות

**Isaiah 47:3**   תגל ערותך גם תראה חרפתך נקם אקח ולא אפגע אדם

**Isaiah 47:4**   גאלנו יהוה צבאות שמו קדוש ישראל

**Isaiah 47:5**   שבי דומם ובאי בחשך בת כשדים כי לא תוסיפי יקראו לך גברת ממלכות

**Isaiah 47:6**   קצפתי על עמי חללתי נחלתי ואתנם בידך לא שמת להם רחמים על זקן הכבדת עלך מאד

**Isaiah 47:7**   ותאמרי לעולם אהיה גברת עד לא שמת אלה על לבך לא זכרת אחריתה

**Isaiah 47:8**   ועתה שמעי זאת עדינה היושבת לבטח האמרה בלבבה אני ואפסי עוד לא אשב אלמנה ולא אדע שכול

**Isaiah 47:9**   ותבאנה לך שתי אלה רגע ביום אחד שכול ואלמן כתמם באו עליך ברב כשפיך בעצמת חבריך מאד

**Isaiah 47:10**   ותבטחי ברעתך אמרת אין ראני חכמתך ודעתך היא שובבתך ותאמרי בלבך אני ואפסי עוד

**Isaiah 47:11**   ובא עליך רעה לא תדעי שחרה ותפל עליך הוה לא תוכלי כפרה ותבא עליך פתאם שואה לא תדעי

**Isaiah 47:12**   עמדי נא בחבריך וברב כשפיך באשר יגעת מנעוריך אולי תוכלי הועיל אולי תערוצי

**Isaiah 47:13**   נלאית ברב עצתיך יעמדו נא ויושיעך הברו הברי שמים החזים בכוכבים מודיעם לחדשים מאשר יבאו עליך

**Isaiah 47:14**   הנה היו כקש אש שרפתם לא יצילו את נפשם מיד להבה אין גחלת לחמם אור לשבת נגדו

**Isaiah 47:15**   כן היו לך אשר יגעת סחריך מנעוריך איש לעברו תעו אין מושיעך

**Isaiah 48:1**   שמעו זאת בית יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו לא באמת ולא בצדקה

**Isaiah 48:2**   כי מעיר הקדש נקראו ועל אלהי ישראל נסמכו יהוה צבאות שמו

**Isaiah 48:3**   הראשנות מאז הגדתי ומפי יצאו ואשמיעם פתאם עשיתי ותבאנה

**Isaiah 48:4**   מדעתי כי קשה אתה וגיד ברזל ערפך ומצחך נחושה

**Isaiah 48:5**   ואגיד לך מאז בטרם תבוא השמעתיך פן תאמר עצבי עשם ופסלי ונסכי צום

**Isaiah 48:6**   שמעת חזה כלה ואתם הלוא תגידו השמעתיך חדשות מעתה ונצרות ולא ידעתם

**Isaiah 48:7**   עתה נבראו ולא מאז ולפני יום ולא שמעתם פן תאמר הנה ידעתין

**Isaiah 48:8**   גם לא שמעת גם לא ידעת גם מאז לא פתחה אזנך כי ידעתי בגוד תבגוד ופשע מבטן קרא לך

**Isaiah 48:9**   למען שמי אאריך אפי ותהלתי אחטם לך לבלתי הכריתך

**Isaiah 48:10**   הנה צרפתיך ולא בכסף בחרתיך בכור עני

**Isaiah 48:11**   למעני למעני אעשה כי איך יחל וכבודי לאחר לא אתן

**Isaiah 48:12**   שמע אלי יעקב וישראל מקראי אני הוא אני ראשון אף אני אחרון

**Isaiah 48:13**   אף ידי יסדה ארץ וימיני טפחה שמים קרא אני אליהם יעמדו יחדו

**Isaiah 48:14**   הקבצו כלכם ושמעו מי בהם הגיד את אלה יהוה אהבו יעשה חפצו בבבל וזרעו כשדים

**Isaiah 48:15**   אני אני דברתי אף קראתיו הביאתיו והצליח דרכו

**Isaiah 48:16**   קרבו אלי שמעו זאת לא מראש בסתר דברתי מעת היותה שם אני ועתה אדני יהוה שלחני ורוחו

**Isaiah 48:17**   כה אמר יהוה גאלך קדוש ישראל אני יהוה אלהיך מלמדך להועיל מדריכך בדרך תלך

**Isaiah 48:18**   לוא הקשבת למצותי ויהי כנהר שלומך וצדקתך כגלי הים

**Isaiah 48:19**   ויהי כחול זרעך וצאצאי מעיך כמעתיו לא יכרת ולא ישמד שמו מלפני

**Isaiah 48:20**   צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל יהוה עבדו יעקב

**Isaiah 48:21**   ולא צמאו בחרבות הוליכם מים מצור הזיל למו ויבקע צור ויזבו מים

**Isaiah 48:22**   אין שלום אמר יהוה לרשעים

**Isaiah 49:1**   שמעו איים אלי והקשיבו לאמים מרחוק יהוה מבטן קראני ממעי אמי הזכיר שמי

**Isaiah 49:2**   וישם פי כחרב חדה בצל ידו החביאני וישימני לחץ ברור באשפתו הסתירני

**Isaiah 49:3**   ויאמר לי עבדי אתה ישראל אשר בך אתפאר

**Isaiah 49:4**   ואני אמרתי לריק יגעתי לתהו והבל כחי כליתי אכן משפטי את יהוה ופעלתי את אלהי

**Isaiah 49:5**   ועתה אמר יהוה יצרי מבטן לעבד לו לשובב יעקב אליו וישראל לא לו יאסף ואכבד בעיני יהוה ואלהי היה עזי

**Isaiah 49:6**   ויאמר נקל מהיותך לי עבד להקים את שבטי יעקב ונצירי ונצורי ישראל להשיב ונתתיך לאור גוים להיות ישועתי עד קצה הארץ

**Isaiah 49:7**   כה אמר יהוה גאל ישראל קדושו לבזה נפש למתעב גוי לעבד משלים מלכים יראו וקמו שרים וישתחוו למען יהוה אשר נאמן קדש ישראל ויבחרך

**Isaiah 49:8**   כה אמר יהוה בעת רצון עניתיך וביום ישועה עזרתיך ואצרך ואתנך לברית עם להקים ארץ להנחיל נחלות שממות

**Isaiah 49:9**   לאמר לאסורים צאו לאשר בחשך הגלו על דרכים ירעו ובכל שפיים מרעיתם

**Isaiah 49:10**   לא ירעבו ולא יצמאו ולא יכם שרב ושמש כי מרחמם ינהגם ועל מבועי מים ינהלם

**Isaiah 49:11**   ושמתי כל הרי לדרך ומסלתי ירמון

**Isaiah 49:12**   הנה אלה מרחוק יבאו והנה אלה מצפון ומים ואלה מארץ סינים

**Isaiah 49:13**   רנו שמים וגילי ארץ יפצחו ופצחו הרים רנה כי נחם יהוה עמו ועניו ירחם

**Isaiah 49:14**   ותאמר ציון עזבני יהוה ואדני שכחני

**Isaiah 49:15**   התשכח אשה עולה מרחם בן בטנה גם אלה תשכחנה ואנכי לא אשכחך

**Isaiah 49:16**   הן על כפים חקתיך חומתיך נגדי תמיד

**Isaiah 49:17**   מהרו בניך מהרסיך ומחרביך ממך יצאו

**Isaiah 49:18**   שאי סביב עיניך וראי כלם נקבצו באו לך חי אני נאם יהוה כי כלם כעדי תלבשי ותקשרים ככלה

**Isaiah 49:19**   כי חרבתיך ושממתיך וארץ הרסתיך כי עתה תצרי מיושב ורחקו מבלעיך

**Isaiah 49:20**   עוד יאמרו באזניך בני שכליך צר לי המקום גשה לי ואשבה

**Isaiah 49:21**   ואמרת בלבבך מי ילד לי את אלה ואני שכולה וגלמודה גלה וסורה ואלה מי גדל הן אני נשארתי לבדי אלה איפה הם

**Isaiah 49:22**   כה אמר אדני יהוה הנה אשא אל גוים ידי ואל עמים ארים נסי והביאו בניך בחצן ובנתיך על כתף תנשאנה

**Isaiah 49:23**   והיו מלכים אמניך ושרותיהם מיניקתיך אפים ארץ ישתחוו לך ועפר רגליך ילחכו וידעת כי אני יהוה אשר לא יבשו קוי

**Isaiah 49:24**   היקח מגבור מלקוח ואם שבי צדיק ימלט

**Isaiah 49:25**   כי כה אמר יהוה גם שבי גבור יקח ומלקוח עריץ ימלט ואת יריבך אנכי אריב ואת בניך אנכי אושיע

**Isaiah 49:26**   והאכלתי את מוניך את בשרם וכעסיס דמם ישכרון וידעו כל בשר כי אני יהוה מושיעך וגאלך אביר יעקב

**Isaiah 50:1**   כה אמר יהוה אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונתיכם נמכרתם ובפשעיכם שלחה אמכם

**Isaiah 50:2**   מדוע באתי ואין איש קראתי ואין עונה הקצור קצרה ידי מפדות ואם אין בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא

**Isaiah 50:3**   אלביש שמים קדרות ושק אשים כסותם

**Isaiah 50:4**   אדני יהוה נתן לי לשון למודים לדעת לעות את יעף דבר יעיר בבקר בבקר יעיר לי אזן לשמע כלמודים

**Isaiah 50:5**   אדני יהוה פתח לי אזן ואנכי לא מריתי אחור לא נסוגתי

**Isaiah 50:6**   גוי נתתי למכים ולחיי למרטים פני לא הסתרתי מכלמות ורק

**Isaiah 50:7**   ואדני יהוה יעזר לי על כן לא נכלמתי על כן שמתי פני כחלמיש ואדע כי לא אבוש

**Isaiah 50:8**   קרוב מצדיקי מי יריב אתי נעמדה יחד מי בעל משפטי יגש אלי

**Isaiah 50:9**   הן אדני יהוה יעזר לי מי הוא ירשיעני הן כלם כבגד יבלו עש יאכלם

**Isaiah 50:10**   מי בכם ירא יהוה שמע בקול עבדו אשר הלך חשכים ואין נגה לו יבטח בשם יהוה וישען באלהיו

**Isaiah 50:11**   הן כלכם קדחי אש מאזרי זיקות לכו באור אשכם ובזיקות בערתם מידי היתה זאת לכם למעצבה תשכבון

**Isaiah 51:1**   שמעו אלי רדפי צדק מבקשי יהוה הביטו אל צור חצבתם ואל מקבת בור נקרתם

**Isaiah 51:2**   הביטו אל אברהם אביכם ואל שרה תחוללכם כי אחד קראתיו ואברכהו וארבהו

**Isaiah 51:3**   כי נחם יהוה ציון נחם כל חרבתיה וישם מדברה כעדן וערבתה כגן יהוה ששון ושמחה ימצא בה תודה וקול זמרה

**Isaiah 51:4**   הקשיבו אלי עמי ולאומי אלי האזינו כי תורה מאתי תצא ומשפטי לאור עמים ארגיע

**Isaiah 51:5**   קרוב צדקי יצא ישעי וזרעי עמים ישפטו אלי איים יקוו ואל זרעי ייחלון

**Isaiah 51:6**   שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה וישביה כמו כן ימותון וישועתי לעולם תהיה וצדקתי לא תחת

**Isaiah 51:7**   שמעו אלי ידעי צדק עם תורתי בלבם אל תיראו חרפת אנוש ומגדפתם אל תחתו

**Isaiah 51:8**   כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים

**Isaiah 51:9**   עורי עורי לבשי עז זרוע יהוה עורי כימי קדם דרות עולמים הלוא את היא המחצבת רהב מחוללת תנין

**Isaiah 51:10**   הלוא את היא המחרבת ים מי תהום רבה השמה מעמקי ים דרך לעבר גאולים

**Isaiah 51:11**   ופדויי יהוה ישובון ובאו ציון ברנה ושמחת עולם על ראשם ששון ושמחה ישיגון נסו יגון ואנחה

**Isaiah 51:12**   אנכי אנכי הוא מנחמכם מי את ותיראי מאנוש ימות ומבן אדם חציר ינתן

**Isaiah 51:13**   ותשכח יהוה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית ואיה חמת המציק

**Isaiah 51:14**   מהר צעה להפתח ולא ימות לשחת ולא יחסר לחמו

**Isaiah 51:15**   ואנכי יהוה אלהיך רגע הים ויהמו גליו יהוה צבאות שמו

**Isaiah 51:16**   ואשים דברי בפיך ובצל ידי כסיתיך לנטע שמים וליסד ארץ ולאמר לציון עמי אתה

**Isaiah 51:17**   התעוררי התעוררי קומי ירושלם אשר שתית מיד יהוה את כוס חמתו את קבעת כוס התרעלה שתית מצית

**Isaiah 51:18**   אין מנהל לה מכל בנים ילדה ואין מחזיק בידה מכל בנים גדלה

**Isaiah 51:19**   שתים הנה קראתיך מי ינוד לך השד והשבר והרעב והחרב מי אנחמך

**Isaiah 51:20**   בניך עלפו שכבו בראש כל חוצות כתוא מכמר המלאים חמת יהוה גערת אלהיך

**Isaiah 51:21**   לכן שמעי נא זאת עניה ושכרת ולא מיין

**Isaiah 51:22**   כה אמר אדניך יהוה ואלהיך יריב עמו הנה לקחתי מידך את כוס התרעלה את קבעת כוס חמתי לא תוסיפי לשתותה עוד

**Isaiah 51:23**   ושמתיה ביד מוגיך אשר אמרו לנפשך שחי ונעברה ותשימי כארץ גוך וכחוץ לעברים

**Isaiah 52:1**   עורי עורי לבשי עזך ציון לבשי בגדי תפארתך ירושלם עיר הקדש כי לא יוסיף יבא בך עוד ערל וטמא

**Isaiah 52:2**   התנערי מעפר קומי שבי ירושל͏ם התפתחו התפתחי מוסרי צוארך שביה בת ציון

**Isaiah 52:3**   כי כה אמר יהוה חנם נמכרתם ולא בכסף תגאלו

**Isaiah 52:4**   כי כה אמר אדני יהוה מצרים ירד עמי בראשנה לגור שם ואשור באפס עשקו

**Isaiah 52:5**   ועתה מי לי מה לי פה נאם יהוה כי לקח עמי חנם משלו משליו יהילילו נאם יהוה ותמיד כל היום שמי מנאץ

**Isaiah 52:6**   לכן ידע עמי שמי לכן ביום ההוא כי אני הוא המדבר הנני

**Isaiah 52:7**   מה נאוו על ההרים רגלי מבשר משמיע שלום מבשר טוב משמיע ישועה אמר לציון מלך אלהיך

**Isaiah 52:8**   קול צפיך נשאו קול יחדו ירננו כי עין בעין יראו בשוב יהוה ציון

**Isaiah 52:9**   פצחו רננו יחדו חרבות ירושל͏ם כי נחם יהוה עמו גאל ירושל͏ם

**Isaiah 52:10**   חשף יהוה את זרוע קדשו לעיני כל הגוים וראו כל אפסי ארץ את ישועת אלהינו

**Isaiah 52:11**   סורו סורו צאו משם טמא אל תגעו צאו מתוכה הברו נשאי כלי יהוה

**Isaiah 52:12**   כי לא בחפזון תצאו ובמנוסה לא תלכון כי הלך לפניכם יהוה ומאספכם אלהי ישראל

**Isaiah 52:13**   הנה ישכיל עבדי ירום ונשא וגבה מאד

**Isaiah 52:14**   כאשר שממו עליך רבים כן משחת מאיש מראהו ותארו מבני אדם

**Isaiah 52:15**   כן יזה גוים רבים עליו יקפצו מלכים פיהם כי אשר לא ספר להם ראו ואשר לא שמעו התבוננו

**Isaiah 53:1**   מי האמין לשמעתנו וזרוע יהוה על מי נגלתה

**Isaiah 53:2**   ויעל כיונק לפניו וכשרש מארץ ציה לא תאר לו ולא הדר ונראהו ולא מראה ונחמדהו

**Isaiah 53:3**   נבזה וחדל אישים איש מכאבות וידוע חלי וכמסתר פנים ממנו נבזה ולא חשבנהו

**Isaiah 53:4**   אכן חלינו הוא נשא ומכאבינו סבלם ואנחנו חשבנהו נגוע מכה אלהים ומענה

**Isaiah 53:5**   והוא מחלל מפשענו מדכא מעונתינו מוסר שלומנו עליו ובחברתו נרפא לנו

**Isaiah 53:6**   כלנו כצאן תעינו איש לדרכו פנינו ויהוה הפגיע בו את עון כלנו

**Isaiah 53:7**   נגש והוא נענה ולא יפתח פיו כשה לטבח יובל וכרחל לפני גזזיה נאלמה ולא יפתח פיו

**Isaiah 53:8**   מעצר וממשפט לקח ואת דורו מי ישוחח כי נגזר מארץ חיים מפשע עמי נגע למו

**Isaiah 53:9**   ויתן את רשעים קברו ואת עשיר במתיו על לא חמס עשה ולא מרמה בפיו

**Isaiah 53:10**   ויהוה חפץ דכאו החלי אם תשים אשם נפשו יראה זרע יאריך ימים וחפץ יהוה בידו יצלח

**Isaiah 53:11**   מעמל נפשו יראה ישבע בדעתו יצדיק צדיק עבדי לרבים ועונתם הוא יסבל

**Isaiah 53:12**   לכן אחלק לו ברבים ואת עצומים יחלק שלל תחת אשר הערה למות נפשו ואת פשעים נמנה והוא חטא רבים נשא ולפשעים יפגיע

**Isaiah 54:1**   רני עקרה לא ילדה פצחי רנה וצהלי לא חלה כי רבים בני שוממה מבני בעולה אמר יהוה

**Isaiah 54:2**   הרחיבי מקום אהלך ויריעות משכנותיך יטו אל תחשכי האריכי מיתריך ויתדתיך חזקי

**Isaiah 54:3**   כי ימין ושמאול תפרצי וזרעך גוים יירש וערים נשמות יושיבו

**Isaiah 54:4**   אל תיראי כי לא תבושי ואל תכלמי כי לא תחפירי כי בשת עלומיך תשכחי וחרפת אלמנותיך לא תזכרי עוד

**Isaiah 54:5**   כי בעליך עשיך יהוה צבאות שמו וגאלך קדוש ישראל אלהי כל הארץ יקרא

**Isaiah 54:6**   כי כאשה עזובה ועצובת רוח קראך יהוה ואשת נעורים כי תמאס אמר אלהיך

**Isaiah 54:7**   ברגע קטן עזבתיך וברחמים גדלים אקבצך

**Isaiah 54:8**   בשצף קצף הסתרתי פני רגע ממך ובחסד עולם רחמתיך אמר גאלך יהוה

**Isaiah 54:9**   כי מי נח זאת לי אשר נשבעתי מעבר מי נח עוד על הארץ כן נשבעתי מקצף עליך ומגער בך

**Isaiah 54:10**   כי ההרים ימושו והגבעות תמוטנה וחסדי מאתך לא ימוש וברית שלומי לא תמוט אמר מרחמך יהוה

**Isaiah 54:11**   עניה סערה לא נחמה הנה אנכי מרביץ בפוך אבניך ויסדתיך בספירים

**Isaiah 54:12**   ושמתי כדכד שמשתיך ושעריך לאבני אקדח וכל גבולך לאבני חפץ

**Isaiah 54:13**   וכל בניך למודי יהוה ורב שלום בניך

**Isaiah 54:14**   בצדקה תכונני רחקי מעשק כי לא תיראי וממחתה כי לא תקרב אליך

**Isaiah 54:15**   הן גור יגור אפס מאותי מי גר אתך עליך יפול

**Isaiah 54:16**   הן הנה אנכי בראתי חרש נפח באש פחם ומוציא כלי למעשהו ואנכי בראתי משחית לחבל

**Isaiah 54:17**   כל כלי יוצר עליך לא יצלח וכל לשון תקום אתך למשפט תרשיעי זאת נחלת עבדי יהוה וצדקתם מאתי נאם יהוה

**Isaiah 55:1**   הוי כל צמא לכו למים ואשר אין לו כסף לכו שברו ואכלו ולכו שברו בלוא כסף ובלוא מחיר יין וחלב

**Isaiah 55:2**   למה תשקלו כסף בלוא לחם ויגיעכם בלוא לשבעה שמעו שמוע אלי ואכלו טוב ותתענג בדשן נפשכם

**Isaiah 55:3**   הטו אזנכם ולכו אלי שמעו ותחי נפשכם ואכרתה לכם ברית עולם חסדי דוד הנאמנים

**Isaiah 55:4**   הן עד לאומים נתתיו נגיד ומצוה לאמים

**Isaiah 55:5**   הן גוי לא תדע תקרא וגוי לא ידעוך אליך ירוצו למען יהוה אלהיך ולקדוש ישראל כי פארך

**Isaiah 55:6**   דרשו יהוה בהמצאו קראהו בהיותו קרוב

**Isaiah 55:7**   יעזב רשע דרכו ואיש און מחשבתיו וישב אל יהוה וירחמהו ואל אלהינו כי ירבה לסלוח

**Isaiah 55:8**   כי לא מחשבותי מחשבותיכם ולא דרכיכם דרכי נאם יהוה

**Isaiah 55:9**   כי גבהו שמים מארץ כן גבהו דרכי מדרכיכם ומחשבתי ממחשבתיכם

**Isaiah 55:10**   כי כאשר ירד הגשם והשלג מן השמים ושמה לא ישוב כי אם הרוה את הארץ והולידה והצמיחה ונתן זרע לזרע ולחם לאכל

**Isaiah 55:11**   כן יהיה דברי אשר יצא מפי לא ישוב אלי ריקם כי אם עשה את אשר חפצתי והצליח אשר שלחתיו

**Isaiah 55:12**   כי בשמחה תצאו ובשלום תובלון ההרים והגבעות יפצחו לפניכם רנה וכל עצי השדה ימחאו כף

**Isaiah 55:13**   תחת הנעצוץ יעלה ברוש תחת ותחת הסרפד יעלה הדס והיה ליהוה לשם לאות עולם לא יכרת

**Isaiah 56:1**   כה אמר יהוה שמרו משפט ועשו צדקה כי קרובה ישועתי לבוא וצדקתי להגלות

**Isaiah 56:2**   אשרי אנוש יעשה זאת ובן אדם יחזיק בה שמר שבת מחללו ושמר ידו מעשות כל רע

**Isaiah 56:3**   ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבש

**Isaiah 56:4**   כי כה אמר יהוה לסריסים אשר ישמרו את שבתותי ובחרו באשר חפצתי ומחזיקים בבריתי

**Isaiah 56:5**   ונתתי להם בביתי ובחומתי יד ושם טוב מבנים ומבנות שם עולם אתן לו אשר לא יכרת

**Isaiah 56:6**   ובני הנכר הנלוים על יהוה לשרתו ולאהבה את שם יהוה להיות לו לעבדים כל שמר שבת מחללו ומחזיקים בבריתי

**Isaiah 56:7**   והביאותים אל הר קדשי ושמחתים בבית תפלתי עולתיהם וזבחיהם לרצון על מזבחי כי ביתי בית תפלה יקרא לכל העמים

**Isaiah 56:8**   נאם אדני יהוה מקבץ נדחי ישראל עוד אקבץ עליו לנקבציו

**Isaiah 56:9**   כל חיתו שדי אתיו לאכל כל חיתו ביער

**Isaiah 56:10**   צפו צפיו עורים כלם לא ידעו כלם כלבים אלמים לא יוכלו לנבח הזים שכבים אהבי לנום

**Isaiah 56:11**   והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו

**Isaiah 56:12**   אתיו אקחה יין ונסבאה שכר והיה כזה יום מחר גדול יתר מאד

**Isaiah 57:1**   הצדיק אבד ואין איש שם על לב ואנשי חסד נאספים באין מבין כי מפני הרעה נאסף הצדיק

**Isaiah 57:2**   יבוא שלום ינוחו על משכבותם הלך נכחו

**Isaiah 57:3**   ואתם קרבו הנה בני עננה זרע מנאף ותזנה

**Isaiah 57:4**   על מי תתענגו על מי תרחיבו פה תאריכו לשון הלוא אתם ילדי פשע זרע שקר

**Isaiah 57:5**   הנחמים באלים תחת כל עץ רענן שחטי הילדים בנחלים תחת סעפי הסלעים

**Isaiah 57:6**   בחלקי נחל חלקך הם הם גורלך גם להם שפכת נסך העלית מנחה העל אלה אנחם

**Isaiah 57:7**   על הר גבה ונשא שמת משכבך גם שם עלית לזבח זבח

**Isaiah 57:8**   ואחר הדלת והמזוזה שמת זכרונך כי מאתי גלית ותעלי הרחבת משכבך ותכרת לך מהם אהבת משכבם יד חזית

**Isaiah 57:9**   ותשרי למלך בשמן ותרבי רקחיך ותשלחי צריך עד מרחק ותשפילי עד שאול

**Isaiah 57:10**   ברב דרכך יגעת לא אמרת נואש חית ידך מצאת על כן לא חלית

**Isaiah 57:11**   ואת מי דאגת ותיראי כי תכזבי ואותי לא זכרת לא שמת על לבך הלא אני מחשה ומעלם ואותי לא תיראי

**Isaiah 57:12**   אני אגיד צדקתך ואת מעשיך ולא יועילוך

**Isaiah 57:13**   בזעקך יצילך קבוציך ואת כלם ישא רוח יקח הבל והחוסה בי ינחל ארץ ויירש הר קדשי

**Isaiah 57:14**   ואמר סלו סלו פנו דרך הרימו מכשול מדרך עמי

**Isaiah 57:15**   כי כה אמר רם ונשא שכן עד וקדוש שמו מרום וקדוש אשכון ואת דכא ושפל רוח להחיות רוח שפלים ולהחיות לב נדכאים

**Isaiah 57:16**   כי לא לעולם אריב ולא לנצח אקצוף כי רוח מלפני יעטוף ונשמות אני עשיתי

**Isaiah 57:17**   בעון בצעו קצפתי ואכהו הסתר ואקצף וילך שובב בדרך לבו

**Isaiah 57:18**   דרכיו ראיתי וארפאהו ואנחהו ואשלם נחמים לו ולאבליו

**Isaiah 57:19**   בורא נוב ניב שפתים שלום שלום לרחוק ולקרוב אמר יהוה ורפאתיו

**Isaiah 57:20**   והרשעים כים נגרש כי השקט לא יוכל ויגרשו מימיו רפש וטיט

**Isaiah 57:21**   אין שלום אמר אלהי לרשעים

**Isaiah 58:1**   קרא בגרון אל תחשך כשופר הרם קולך והגד לעמי פשעם ולבית יעקב חטאתם

**Isaiah 58:2**   ואותי יום יום ידרשון ודעת דרכי יחפצון כגוי אשר צדקה עשה ומשפט אלהיו לא עזב ישאלוני משפטי צדק קרבת אלהים יחפצון

**Isaiah 58:3**   למה צמנו ולא ראית ענינו נפשנו ולא תדע הן ביום צמכם תמצאו חפץ וכל עצביכם תנגשו

**Isaiah 58:4**   הן לריב ומצה תצומו ולהכות באגרף רשע לא תצומו כיום להשמיע במרום קולכם

**Isaiah 58:5**   הכזה יהיה צום אבחרהו יום ענות אדם נפשו הלכף כאגמן ראשו ושק ואפר יציע הלזה תקרא צום ויום רצון ליהוה

**Isaiah 58:6**   הלוא זה צום אבחרהו פתח חרצבות רשע התר אגדות מוטה ושלח רצוצים חפשים וכל מוטה תנתקו

**Isaiah 58:7**   הלוא פרס לרעב לחמך ועניים מרודים תביא בית כי תראה ערם וכסיתו ומבשרך לא תתעלם

**Isaiah 58:8**   אז יבקע כשחר אורך וארכתך מהרה תצמח והלך לפניך צדקך כבוד יהוה יאספך

**Isaiah 58:9**   אז תקרא ויהוה יענה תשוע ויאמר הנני אם תסיר מתוכך מוטה שלח אצבע ודבר און

**Isaiah 58:10**   ותפק לרעב נפשך ונפש נענה תשביע וזרח בחשך אורך ואפלתך כצהרים

**Isaiah 58:11**   ונחך יהוה תמיד והשביע בצחצחות נפשך ועצמתיך יחליץ והיית כגן רוה וכמוצא מים אשר לא יכזבו מימיו

**Isaiah 58:12**   ובנו ממך חרבות עולם מוסדי דור ודור תקומם וקרא לך גדר פרץ משבב נתיבות לשבת

**Isaiah 58:13**   אם תשיב משבת רגלך עשות חפציך ביום קדשי וקראת לשבת ענג לקדוש יהוה מכבד וכבדתו מעשות דרכיך ממצוא חפצך ודבר דבר

**Isaiah 58:14**   אז תתענג על יהוה והרכבתיך על במותי ארץ והאכלתיך נחלת יעקב אביך כי פי יהוה דבר

**Isaiah 59:1**   הן לא קצרה יד יהוה מהושיע ולא כבדה אזנו משמוע

**Isaiah 59:2**   כי אם עונתיכם היו מבדלים בינכם לבין אלהיכם וחטאותיכם הסתירו פנים מכם משמוע

**Isaiah 59:3**   כי כפיכם נגאלו בדם ואצבעותיכם בעון שפתותיכם דברו שקר לשונכם עולה תהגה

**Isaiah 59:4**   אין קרא בצדק ואין נשפט באמונה בטוח על תהו ודבר שוא הרו עמל והוליד און

**Isaiah 59:5**   ביצי צפעוני בקעו וקורי עכביש יארגו האכל מביציהם ימות והזורה תבקע אפעה

**Isaiah 59:6**   קוריהם לא יהיו לבגד ולא יתכסו במעשיהם מעשיהם מעשי און ופעל חמס בכפיהם

**Isaiah 59:7**   רגליהם לרע ירצו וימהרו לשפך דם נקי מחשבותיהם מחשבות און שד ושבר במסלותם

**Isaiah 59:8**   דרך שלום לא ידעו ואין משפט במעגלותם נתיבותיהם עקשו להם כל דרך בה לא ידע שלום

**Isaiah 59:9**   על כן רחק משפט ממנו ולא תשיגנו צדקה נקוה לאור והנה חשך לנגהות באפלות נהלך

**Isaiah 59:10**   נגששה כעורים קיר וכאין עינים נגששה כשלנו בצהרים כנשף באשמנים כמתים

**Isaiah 59:11**   נהמה כדבים כלנו וכיונים הגה נהגה נקוה למשפט ואין לישועה רחקה ממנו

**Isaiah 59:12**   כי רבו פשעינו נגדך וחטאותינו ענתה בנו כי פשעינו אתנו ועונתינו ידענום

**Isaiah 59:13**   פשע וכחש ביהוה ונסוג מאחר אלהינו דבר עשק וסרה הרו והגו מלב דברי שקר

**Isaiah 59:14**   והסג אחור משפט וצדקה מרחוק תעמד כי כשלה ברחוב אמת ונכחה לא תוכל לבוא

**Isaiah 59:15**   ותהי האמת נעדרת וסר מרע משתולל וירא יהוה וירע בעיניו כי אין משפט

**Isaiah 59:16**   וירא כי אין איש וישתומם כי אין מפגיע ותושע לו זרעו וצדקתו היא סמכתהו

**Isaiah 59:17**   וילבש צדקה כשרין וכובע ישועה בראשו וילבש בגדי נקם תלבשת ויעט כמעיל קנאה

**Isaiah 59:18**   כעל גמלות כעל ישלם חמה לצריו גמול לאיביו לאיים גמול ישלם

**Isaiah 59:19**   וייראו ממערב את שם יהוה וממזרח שמש את כבודו כי יבוא כנהר צר רוח יהוה נססה בו

**Isaiah 59:20**   ובא לציון גואל ולשבי פשע ביעקב נאם יהוה

**Isaiah 59:21**   ואני זאת בריתי אותם אמר יהוה רוחי אשר עליך ודברי אשר שמתי בפיך לא ימושו מפיך ומפי זרעך ומפי זרע זרעך אמר יהוה מעתה ועד עולם

**Isaiah 60:1**   קומי אורי כי בא אורך וכבוד יהוה עליך זרח

**Isaiah 60:2**   כי הנה החשך יכסה ארץ וערפל לאמים ועליך יזרח יהוה וכבודו עליך יראה

**Isaiah 60:3**   והלכו גוים לאורך ומלכים לנגה זרחך

**Isaiah 60:4**   שאי סביב עיניך וראי כלם נקבצו באו לך בניך מרחוק יבאו ובנתיך על צד תאמנה

**Isaiah 60:5**   אז תראי ונהרת ופחד ורחב לבבך כי יהפך עליך המון ים חיל גוים יבאו לך

**Isaiah 60:6**   שפעת גמלים תכסך בכרי מדין ועיפה כלם משבא יבאו זהב ולבונה ישאו ותהלת יהוה יבשרו

**Isaiah 60:7**   כל צאן קדר יקבצו לך אילי נביות ישרתונך יעלו על רצון מזבחי ובית תפארתי אפאר

**Isaiah 60:8**   מי אלה כעב תעופינה וכיונים אל ארבתיהם

**Isaiah 60:9**   כי לי איים יקוו ואניות תרשיש בראשנה להביא בניך מרחוק כספם וזהבם אתם לשם יהוה אלהיך ולקדוש ישראל כי פארך

**Isaiah 60:10**   ובנו בני נכר חמתיך ומלכיהם ישרתונך כי בקצפי הכיתיך וברצוני רחמתיך

**Isaiah 60:11**   ופתחו שעריך תמיד יומם ולילה לא יסגרו להביא אליך חיל גוים ומלכיהם נהוגים

**Isaiah 60:12**   כי הגוי והממלכה אשר לא יעבדוך יאבדו והגוים חרב יחרבו

**Isaiah 60:13**   כבוד הלבנון אליך יבוא ברוש תדהר ותאשור יחדו לפאר מקום מקדשי ומקום רגלי אכבד

**Isaiah 60:14**   והלכו אליך שחוח בני מעניך והשתחוו על כפות רגליך כל מנאציך וקראו לך עיר יהוה ציון קדוש ישראל

**Isaiah 60:15**   תחת היותך עזובה ושנואה ואין עובר ושמתיך לגאון עולם משוש דור ודור

**Isaiah 60:16**   וינקת חלב גוים ושד מלכים תינקי וידעת כי אני יהוה מושיעך וגאלך אביר יעקב

**Isaiah 60:17**   תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה

**Isaiah 60:18**   לא ישמע עוד חמס בארצך שד ושבר בגבוליך וקראת ישועה חומתיך ושעריך תהלה

**Isaiah 60:19**   לא יהיה לך עוד השמש לאור יומם ולנגה הירח לא יאיר לך והיה לך יהוה לאור עולם ואלהיך לתפארתך

**Isaiah 60:20**   לא יבוא עוד שמשך וירחך לא יאסף כי יהוה יהיה לך לאור עולם ושלמו ימי אבלך

**Isaiah 60:21**   ועמך כלם צדיקים לעולם יירשו ארץ נצר מטעו מטעי מעשה ידי להתפאר

**Isaiah 60:22**   הקטן יהיה לאלף והצעיר לגוי עצום אני יהוה בעתה אחישנה

**Isaiah 61:1**   רוח אדני יהוה עלי יען משח יהוה אתי לבשר ענוים שלחני לחבש לנשברי לב לקרא לשבוים דרור ולאסורים פקח קוח

**Isaiah 61:2**   לקרא שנת רצון ליהוה ויום נקם לאלהינו לנחם כל אבלים

**Isaiah 61:3**   לשום לאבלי ציון לתת להם פאר תחת אפר שמן ששון תחת אבל מעטה תהלה תחת רוח כהה וקרא להם אילי הצדק מטע יהוה להתפאר

**Isaiah 61:4**   ובנו חרבות עולם שממות ראשנים יקוממו וחדשו ערי חרב שממות דור ודור

**Isaiah 61:5**   ועמדו זרים ורעו צאנכם ובני נכר אכריכם וכרמיכם

**Isaiah 61:6**   ואתם כהני יהוה תקראו משרתי אלהינו יאמר לכם חיל גוים תאכלו ובכבודם תתימרו

**Isaiah 61:7**   תחת בשתכם משנה וכלמה ירנו חלקם לכן בארצם משנה יירשו שמחת עולם תהיה להם

**Isaiah 61:8**   כי אני יהוה אהב משפט שנא גזל בעולה ונתתי פעלתם באמת וברית עולם אכרות להם

**Isaiah 61:9**   ונודע בגוים זרעם וצאצאיהם בתוך העמים כל ראיהם יכירום כי הם זרע ברך יהוה

**Isaiah 61:10**   שוש אשיש ביהוה תגל נפשי באלהי כי הלבישני בגדי ישע מעיל צדקה יעטני כחתן יכהן פאר וככלה תעדה כליה

**Isaiah 61:11**   כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל הגוים

**Isaiah 62:1**   למען ציון לא אחשה ולמען ירושל͏ם לא אשקוט עד יצא כנגה צדקה וישועתה כלפיד יבער

**Isaiah 62:2**   וראו גוים צדקך וכל מלכים כבודך וקרא לך שם חדש אשר פי יהוה יקבנו

**Isaiah 62:3**   והיית עטרת תפארת ביד יהוה וצנוף וצניף מלוכה בכף אלהיך

**Isaiah 62:4**   לא יאמר לך עוד עזובה ולארצך לא יאמר עוד שממה כי לך יקרא חפצי בה ולארצך בעולה כי חפץ יהוה בך וארצך תבעל

**Isaiah 62:5**   כי יבעל בחור בתולה יבעלוך בניך ומשוש חתן על כלה ישיש עליך אלהיך

**Isaiah 62:6**   על חומתיך ירושלם הפקדתי שמרים כל היום וכל הלילה תמיד לא יחשו המזכרים את יהוה אל דמי לכם

**Isaiah 62:7**   ואל תתנו דמי לו עד יכונן ועד ישים את ירושל͏ם תהלה בארץ

**Isaiah 62:8**   נשבע יהוה בימינו ובזרוע עזו אם אתן את דגנך עוד מאכל לאיביך ואם ישתו בני נכר תירושך אשר יגעת בו

**Isaiah 62:9**   כי מאספיו יאכלהו והללו את יהוה ומקבציו ישתהו בחצרות קדשי

**Isaiah 62:10**   עברו עברו בשערים פנו דרך העם סלו סלו המסלה סקלו מאבן הרימו נס על העמים

**Isaiah 62:11**   הנה יהוה השמיע אל קצה הארץ אמרו לבת ציון הנה ישעך בא הנה שכרו אתו ופעלתו לפניו

**Isaiah 62:12**   וקראו להם עם הקדש גאולי יהוה ולך יקרא דרושה עיר לא נעזבה

**Isaiah 63:1**   מי זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע

**Isaiah 63:2**   מדוע אדם ללבושך ובגדיך כדרך בגת

**Isaiah 63:3**   פורה דרכתי לבדי ומעמים אין איש אתי ואדרכם באפי וארמסם בחמתי ויז נצחם על בגדי וכל מלבושי אגאלתי

**Isaiah 63:4**   כי יום נקם בלבי ושנת גאולי באה

**Isaiah 63:5**   ואביט ואין עזר ואשתומם ואין סומך ותושע לי זרעי וחמתי היא סמכתני

**Isaiah 63:6**   ואבוס עמים באפי ואשכרם בחמתי ואוריד לארץ נצחם

**Isaiah 63:7**   חסדי יהוה אזכיר תהלת יהוה כעל כל אשר גמלנו יהוה ורב טוב לבית ישראל אשר גמלם כרחמיו וכרב חסדיו

**Isaiah 63:8**   ויאמר אך עמי המה בנים לא ישקרו ויהי להם למושיע

**Isaiah 63:9**   בכל צרתם לא לו צר ומלאך פניו הושיעם באהבתו ובחמלתו הוא גאלם וינטלם וינשאם כל ימי עולם

**Isaiah 63:10**   והמה מרו ועצבו את רוח קדשו ויהפך להם לאויב הוא נלחם בם

**Isaiah 63:11**   ויזכר ימי עולם משה עמו איה המעלם מים את רעי צאנו איה השם בקרבו את רוח קדשו

**Isaiah 63:12**   מוליך לימין משה זרוע תפארתו בוקע מים מפניהם לעשות לו שם עולם

**Isaiah 63:13**   מוליכם בתהמות כסוס במדבר לא יכשלו

**Isaiah 63:14**   כבהמה בבקעה תרד רוח יהוה תניחנו כן נהגת עמך לעשות לך שם תפארת

**Isaiah 63:15**   הבט משמים וראה מזבל קדשך ותפארתך איה קנא͏תך וגבורתך המון מעיך ורחמיך אלי התאפקו

**Isaiah 63:16**   כי אתה אבינו כי אברהם לא ידענו וישראל לא יכירנו אתה יהוה אבינו גאלנו מעולם שמך

**Isaiah 63:17**   למה תתענו יהוה מדרכיך תקשיח לבנו מיראתך שוב למען עבדיך שבטי נחלתך

**Isaiah 63:18**   למצער ירשו עם קדשך צרינו בוססו מקדשך

**Isaiah 63:19**   היינו מעולם לא משלת בם לא נקרא שמך עליהם לוא קרעת שמים ירדת מפניך הרים נזלו

**Isaiah 64:1**   כקדח אש המסים מים תבעה אש להודיע שמך לצריך מפניך גוים ירגזו

**Isaiah 64:2**   בעשותך נוראות לא נקוה ירדת מפניך הרים נזלו

**Isaiah 64:3**   ומעולם לא שמעו לא האזינו עין לא ראתה אלהים זולתך יעשה למחכה לו

**Isaiah 64:4**   פגעת את שש ועשה צדק בדרכיך יזכרוך הן אתה קצפת ונחטא בהם עולם ונושע

**Isaiah 64:5**   ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישאנו

**Isaiah 64:6**   ואין קורא בשמך מתעורר להחזיק בך כי הסתרת פניך ממנו ותמוגנו ביד עוננו

**Isaiah 64:7**   ועתה יהוה אבינו אתה אנחנו החמר ואתה יצרנו ומעשה ידך כלנו

**Isaiah 64:8**   אל תקצף יהוה עד מאד ואל לעד תזכר עון הן הבט נא עמך כלנו

**Isaiah 64:9**   ערי קדשך היו מדבר ציון מדבר היתה ירושל͏ם שממה

**Isaiah 64:10**   בית קדשנו ותפארתנו אשר הללוך אבתינו היה לשרפת אש וכל מחמדינו היה לחרבה

**Isaiah 64:11**   העל אלה תתאפק יהוה תחשה ותעננו עד מאד

**Isaiah 65:1**   נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי

**Isaiah 65:2**   פרשתי ידי כל היום אל עם סורר ההלכים הדרך לא טוב אחר מחשבתיהם

**Isaiah 65:3**   העם המכעיסים אותי על פני תמיד זבחים בגנות ומקטרים על הלבנים

**Isaiah 65:4**   הישבים בקברים ובנצורים ילינו האכלים בשר החזיר ופרק ומרק פגלים כליהם

**Isaiah 65:5**   האמרים קרב אליך אל תגש בי כי קדשתיך אלה עשן באפי אש יקדת כל היום

**Isaiah 65:6**   הנה כתובה לפני לא אחשה כי אם שלמתי ושלמתי על חיקם

**Isaiah 65:7**   עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני ומדתי פעלתם ראשנה על אל חיקם

**Isaiah 65:8**   כה אמר יהוה כאשר ימצא התירוש באשכול ואמר אל תשחיתהו כי ברכה בו כן אעשה למען עבדי לבלתי ה͏שחית הכל

**Isaiah 65:9**   והוצאתי מיעקב זרע ומיהודה יורש הרי וירשוה בחירי ועבדי ישכנו שמה

**Isaiah 65:10**   והיה השרון לנוה צאן ועמק עכור לרבץ בקר לעמי אשר דרשוני

**Isaiah 65:11**   ואתם עזבי יהוה השכחים את הר קדשי ה͏ערכים לגד שלחן והממלאים למני ממסך

**Isaiah 65:12**   ומניתי אתכם לחרב וכלכם לטבח תכרעו יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם

**Isaiah 65:13**   לכן כה אמר אדני יהוה הנה עבדי יאכלו ואתם תרעבו הנה עבדי ישתו ואתם תצמאו הנה עבדי ישמחו ואתם תבשו

**Isaiah 65:14**   הנה עבדי ירנו מטוב לב ואתם תצעקו מכאב לב ומשבר רוח תילילו

**Isaiah 65:15**   והנחתם שמכם לשבועה לבחירי והמיתך אדני יהוה ולעבדיו יקרא שם אחר

**Isaiah 65:16**   אשר המתברך בארץ יתברך באלהי אמן והנשבע בארץ ישבע באלהי אמן כי נשכחו הצרות הראשנות וכי נסתרו מעיני

**Isaiah 65:17**   כי הנני בורא שמים חדשים וארץ חדשה ולא תזכרנה הראשנות ולא תעלינה על לב

**Isaiah 65:18**   כי אם שישו וגילו עדי עד אשר אני בורא כי הנני בורא את ירושל͏ם גילה ועמה משוש

**Isaiah 65:19**   וגלתי בירושל͏ם וששתי בעמי ולא ישמע בה עוד קול בכי וקול זעקה

**Isaiah 65:20**   לא יהיה משם עוד עול ימים וזקן אשר לא ימלא את ימיו כי הנער בן מאה שנה ימות והחוטא בן מאה שנה יקלל

**Isaiah 65:21**   ובנו בתים וישבו ונטעו כרמים ואכלו פרים

**Isaiah 65:22**   לא יבנו ואחר ישב לא יטעו ואחר יאכל כי כימי העץ ימי עמי ומעשה ידיהם יבלו בחירי

**Isaiah 65:23**   לא ייגעו לריק ולא ילדו לבהלה כי זרע ברוכי יהוה המה וצאצאיהם אתם

**Isaiah 65:24**   והיה טרם יקראו ואני אענה עוד הם מדברים ואני אשמע

**Isaiah 65:25**   זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר יהוה

**Isaiah 66:1**   כה אמר יהוה השמים כסאי והארץ הדם רגלי אי זה בית אשר תבנו לי ואי זה מקום מנוחתי

**Isaiah 66:2**   ואת כל אלה ידי עשתה ויהיו כל אלה נאם יהוה ואל זה אביט אל עני ונכה רוח וחרד על דברי

**Isaiah 66:3**   שוחט השור מכה איש זובח השה ערף כלב מעלה מנחה דם חזיר מזכיר לבנה מברך און גם המה בחרו בדרכיהם ובשקוציהם נפשם חפצה

**Isaiah 66:4**   גם אני אבחר בתעלליהם ומגורתם אביא להם יען קראתי ואין עונה דברתי ולא שמעו ויעשו הרע בעיני ובאשר לא חפצתי בחרו

**Isaiah 66:5**   שמעו דבר יהוה החרדים אל דברו אמרו אחיכם שנאיכם מנדיכם למען שמי יכבד יהוה ונראה בשמחתכם והם יבשו

**Isaiah 66:6**   קול שאון מעיר קול מהיכל קול יהוה משלם גמול לאיביו

**Isaiah 66:7**   בטרם תחיל ילדה בטרם יבוא חבל לה והמליטה זכר

**Isaiah 66:8**   מי שמע כזאת מי ראה כאלה היוחל ארץ ביום אחד אם יולד גוי פעם אחת כי חלה גם ילדה ציון את בניה

**Isaiah 66:9**   האני אשביר ולא אוליד יאמר יהוה אם אני המוליד ועצרתי אמר אלהיך

**Isaiah 66:10**   שמחו את ירושל͏ם וגילו בה כל אהביה שישו אתה משוש כל המתאבלים עליה

**Isaiah 66:11**   למען תינקו ושבעתם משד תנחמיה למען תמצו והתענגתם מזיז כבודה

**Isaiah 66:12**   כי כה אמר יהוה הנני נטה אליה כנהר שלום וכנחל שוטף כבוד גוים וינקתם על צד תנשאו ועל ברכים תשעשעו

**Isaiah 66:13**   כאיש אשר אמו תנחמנו כן אנכי אנחמכם ובירושל͏ם תנחמו

**Isaiah 66:14**   וראיתם ושש לבכם ועצמותיכם כדשא תפרחנה ונודעה יד יהוה את עבדיו וזעם את איביו

**Isaiah 66:15**   כי הנה יהוה באש יבוא וכסופה מרכבתיו להשיב בחמה אפו וגערתו בלהבי אש

**Isaiah 66:16**   כי באש יהוה נשפט ובחרבו את כל בשר ורבו חללי יהוה

**Isaiah 66:17**   המתקדשים והמטהרים אל הגנות אחר אחד אחת בתוך אכלי בשר החזיר והשקץ והעכבר יחדו יספו נאם יהוה

**Isaiah 66:18**   ואנכי מעשיהם ומחשבתיהם באה לקבץ את כל הגוים והלשנות ובאו וראו את כבודי

**Isaiah 66:19**   ושמתי בהם אות ושלחתי מהם פליטים אל הגוים תרשיש פול ולוד משכי קשת תבל ויון האיים הרחקים אשר לא שמעו את שמעי ולא ראו את כבודי והגידו את כבודי בגוים

**Isaiah 66:20**   והביאו את כל אחיכם מכל הגוים מנחה ליהוה בסוסים וברכב ובצבים ובפרדים ובכרכרות על הר קדשי ירושל͏ם אמר יהוה כאשר יביאו בני ישראל את המנחה בכלי טהור בית יהוה

**Isaiah 66:21**   וגם מהם אקח לכהנים ללוים אמר יהוה

**Isaiah 66:22**   כי כאשר השמים החדשים והארץ החדשה אשר אני עשה עמדים לפני נאם יהוה כן יעמד זרעכם ושמכם

**Isaiah 66:23**   והיה מדי חדש בחדשו ומדי שבת בשבתו יבוא כל בשר להשתחות לפני אמר יהוה

**Isaiah 66:24**   ויצאו וראו בפגרי האנשים הפשעים בי כי תולעתם לא תמות ואשם לא תכבה והיו דראון לכל בשר