Micah

Micah 1:1   דבר יהוה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושל͏ם

Micah 1:2   שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו

Micah 1:3   כי הנה יהוה יצא ממקומו וירד ודרך על במותי במתי ארץ

Micah 1:4   ונמסו ההרים תחתיו והעמקים יתבקעו כדונג מפני האש כמים מגרים במורד

Micah 1:5   בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושל͏ם

Micah 1:6   ושמתי שמרון לעי השדה למטעי כרם והגרתי לגי אבניה ויסדיה אגלה

Micah 1:7   וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו

Micah 1:8   על זאת אספדה ואילילה אילכה שילל שולל וערום אעשה מספד כתנים ואבל כבנות יענה

Micah 1:9   כי אנושה מכותיה כי באה עד יהודה נגע עד שער עמי עד ירושל͏ם

Micah 1:10   בגת אל תגידו בכו אל תבכו בבית לעפרה עפר התפלשתי התפלשי

Micah 1:11   עברי לכם יושבת שפיר עריה בשת לא יצאה יושבת צאנן מספד בית האצל יקח מכם עמדתו

Micah 1:12   כי חלה לטוב יושבת מרות כי ירד רע מאת יהוה לשער ירושל͏ם

Micah 1:13   רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל

Micah 1:14   לכן תתני שלוחים על מורשת גת בתי אכזיב לאכזב למלכי ישראל

Micah 1:15   עד הירש אבי לך יושבת מרשה עד עדלם יבוא כבוד ישראל

Micah 1:16   קרחי וגזי על בני תענוגיך הרחבי קרחתך כנשר כי גלו ממך

Micah 2:1   הוי חשבי און ופעלי רע על משכבותם באור הבקר יעשוה כי יש לאל ידם

Micah 2:2   וחמדו שדות וגזלו ובתים ונשאו ועשקו גבר וביתו ואיש ונחלתו

Micah 2:3   לכן כה אמר יהוה הנני חשב על המשפחה הזאת רעה אשר לא תמישו משם צוארתיכם ולא תלכו רומה כי עת רעה היא

Micah 2:4   ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק

Micah 2:5   לכן לא יהיה לך משליך חבל בגורל בקהל יהוה

Micah 2:6   אל תטפו יטיפון לא יטפו לאלה לא יסג כלמות

Micah 2:7   האמור בית יעקב הקצר רוח יהוה אם אלה מעלליו הלוא דברי ייטיבו עם הישר הולך

Micah 2:8   ואתמול עמי לאויב יקומם ממול שלמה אדר תפשטון מעברים בטח שובי מלחמה

Micah 2:9   נשי עמי תגרשון מבית תענגיה מעל עלליה תקחו הדרי לעולם

Micah 2:10   קומו ולכו כי לא זאת המנוחה בעבור טמאה תחבל וחבל נמרץ

Micah 2:11   לו איש הלך רוח ושקר כזב אטף לך ליין ולשכר והיה מטיף העם הזה

Micah 2:12   אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם

Micah 2:13   עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם

Micah 3:1   ואמר שמעו נא ראשי יעקב וקציני בית ישראל הלוא לכם לדעת את המשפט

Micah 3:2   שנאי טוב ואהבי רעה רע גזלי עורם מעליהם ושארם מעל עצמותם

Micah 3:3   ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת

Micah 3:4   אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם

Micah 3:5   כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה

Micah 3:6   לכן לילה לכם מחזון וחשכה לכם מקסם ובאה השמש על הנביאים וקדר עליהם היום

Micah 3:7   ובשו החזים וחפרו הקסמים ועטו על שפם כלם כי אין מענה אלהים

Micah 3:8   ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו

Micah 3:9   שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו

Micah 3:10   בנה ציון בדמים וירושל͏ם בעולה

Micah 3:11   ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה

Micah 3:12   לכן בגללכם ציון שדה תחרש וירושלם עיין תהיה והר הבית לבמות יער

Micah 4:1   והיה באחרית הימים יהיה הר בית יהוה נכון בראש ההרים ונשא הוא מגבעות ונהרו עליו עמים

Micah 4:2   והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר יהוה מירושל͏ם

Micah 4:3   ושפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה

Micah 4:4   וישבו איש תחת גפנו ותחת תאנתו ואין מחריד כי פי יהוה צבאות דבר

Micah 4:5   כי כל העמים ילכו איש בשם אלהיו ואנחנו נלך בשם יהוה אלהינו לעולם ועד

Micah 4:6   ביום ההוא נאם יהוה אספה הצלעה והנדחה אקבצה ואשר הרעתי

Micah 4:7   ושמתי את הצלעה לשארית והנהלאה לגוי עצום ומלך יהוה עליהם בהר ציון מעתה ועד עולם

Micah 4:8   ואתה מגדל עדר עפל בת ציון עדיך תאתה ובאה הממשלה הראשנה ממלכת לבת ירושל͏ם

Micah 4:9   עתה למה תריעי רע המלך אין בך אם יועצך אבד כי החזיקך חיל כיולדה

Micah 4:10   חולי וגחי בת ציון כיולדה כי עתה תצאי מקריה ושכנת בשדה ובאת עד בבל שם תנצלי שם יגאלך יהוה מכף איביך

Micah 4:11   ועתה נאספו עליך גוים רבים האמרים תחנף ותחז בציון עינינו

Micah 4:12   והמה לא ידעו מחשבות יהוה ולא הבינו עצתו כי קבצם כעמיר גרנה

Micah 4:13   קומי ודושי בת ציון כי קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל הארץ

Micah 4:14   עתה תתגדדי בת גדוד מצור שם עלינו בשבט יכו על הלחי את שפט ישראל

Micah 5:1   ואתה בית לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם

Micah 5:2   לכן יתנם עד עת יולדה ילדה ויתר אחיו ישובון על בני ישראל

Micah 5:3   ועמד ורעה בעז יהוה בגאון שם יהוה אלהיו וישבו כי עתה יגדל עד אפסי ארץ

Micah 5:4   והיה זה שלום אשור כי יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם

Micah 5:5   ורעו את ארץ אשור בחרב ואת ארץ נמרד בפתחיה והציל מאשור כי יבוא בארצנו וכי ידרך בגבולנו

Micah 5:6   והיה שארית יעקב בקרב עמים רבים כטל מאת יהוה כרביבים עלי עשב אשר לא יקוה לאיש ולא ייחל לבני אדם

Micah 5:7   והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל

Micah 5:8   תרם ידך על צריך וכל איביך יכרתו

Micah 5:9   והיה ביום ההוא נאם יהוה והכרתי סוסיך מקרבך והאבדתי מרכבתיך

Micah 5:10   והכרתי ערי ארצך והרסתי כל מבצריך

Micah 5:11   והכרתי כשפים מידך ומעוננים לא יהיו לך

Micah 5:12   והכרתי פסיליך ומצבותיך מקרבך ולא תשתחוה עוד למעשה ידיך

Micah 5:13   ונתשתי אשיריך מקרבך והשמדתי עריך

Micah 5:14   ועשיתי באף ובחמה נקם את הגוים אשר לא שמעו

Micah 6:1   שמעו נא את אשר יהוה אמר קום ריב את ההרים ותשמענה הגבעות קולך

Micah 6:2   שמעו הרים את ריב יהוה והאתנים מסדי ארץ כי ריב ליהוה עם עמו ועם ישראל יתוכח

Micah 6:3   עמי מה עשיתי לך ומה הלאתיך ענה בי

Micah 6:4   כי העלתיך מארץ מצרים ומבית עבדים פדיתיך ואשלח לפניך את משה אהרן ומרים

Micah 6:5   עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות יהוה

Micah 6:6   במה אקדם יהוה אכף לאלהי מרום האקדמנו בעולות בעגלים בני שנה

Micah 6:7   הירצה יהוה באלפי אילים ברבבות נחלי שמן האתן בכורי פשעי פרי בטני חטאת נפשי

Micah 6:8   הגיד לך אדם מה טוב ומה יהוה דורש ממך כי אם עשות משפט ואהבת חסד והצנע לכת עם אלהיך

Micah 6:9   קול יהוה לעיר יקרא ותושיה יראה שמך שמעו מטה ומי יעדה

Micah 6:10   עוד האש בית רשע אצרות רשע ואיפת רזון זעומה

Micah 6:11   האזכה במאזני רשע ובכיס אבני מרמה

Micah 6:12   אשר עשיריה מלאו חמס וישביה דברו שקר ולשונם רמיה בפיהם

Micah 6:13   וגם אני החליתי הכותך השמם על חטאתך

Micah 6:14   אתה תאכל ולא תשבע וישחך בקרבך ותסג ולא תפליט ואשר תפלט לחרב אתן

Micah 6:15   אתה תזרע ולא תקצור אתה תדרך זית ולא תסוך שמן ותירוש ולא תשתה יין

Micah 6:16   וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו

Micah 7:1   אללי לי כי הייתי כאספי קיץ כעללת בציר אין אשכול לאכול בכורה אותה נפשי

Micah 7:2   אבד חסיד מן הארץ וישר באדם אין כלם לדמים יארבו איש את אחיהו יצודו חרם

Micah 7:3   על הרע כפים להיטיב השר שאל והשפט בשלום והגדול דבר הות נפשו הוא ויעבתוה

Micah 7:4   טובם כחדק ישר ממסוכה יום מצפיך פקדתך באה עתה תהיה מבוכתם

Micah 7:5   אל תאמינו ברע אל תבטחו באלוף משכבת חיקך שמר פתחי פיך

Micah 7:6   כי בן מנבל אב בת קמה באמה כלה בחמתה איבי איש אנשי ביתו

Micah 7:7   ואני ביהוה אצפה אוחילה לאלהי ישעי ישמעני אלהי

Micah 7:8   אל תשמחי איבתי לי כי נפלתי קמתי כי אשב בחשך יהוה אור לי

Micah 7:9   זעף יהוה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו

Micah 7:10   ותרא איבתי ותכסה בושה האמרה אלי איו יהוה אלהיך עיני תראינה בה עתה תהיה למרמס כטיט חוצות

Micah 7:11   יום לבנות גדריך יום ההוא ירחק חק

Micah 7:12   יום הוא ועדיך יבוא למני אשור וערי מצור ולמני מצור ועד נהר וים מים והר ההר

Micah 7:13   והיתה הארץ לשממה על ישביה מפרי מעלליהם

Micah 7:14   רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם

Micah 7:15   כימי צאתך מארץ מצרים אראנו נפלאות

Micah 7:16   יראו גוים ויבשו מכל גבורתם ישימו יד על פה אזניהם תחרשנה

Micah 7:17   ילחכו עפר כנחש כזחלי ארץ ירגזו ממסגרתיהם אל יהוה אלהינו יפחדו ויראו ממך

Micah 7:18   מי אל כמוך נשא עון ועבר על פשע לשארית נחלתו לא החזיק לעד אפו כי חפץ חסד הוא

Micah 7:19   ישוב ירחמנו יכבש עונתינו ותשליך במצלות ים כל חטאותם

Micah 7:20   תתן אמת ליעקב חסד לאברהם אשר נשבעת לאבתינו מימי קדם 105 7 4 4