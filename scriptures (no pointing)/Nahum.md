# Nahum

**Nahum 1:1**   משא נינוה ספר חזון נחום האלקשי

**Nahum 1:2**   אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו

**Nahum 1:3**   יהוה ארך אפים וגדול וגדל כח ונקה לא ינקה יהוה בסופה ובשערה דרכו וענן אבק רגליו

**Nahum 1:4**   גוער בים ויבשהו וכל הנהרות החריב אמלל בשן וכרמל ופרח לבנון אמלל

**Nahum 1:5**   הרים רעשו ממנו והגבעות התמגגו ותשא הארץ מפניו ותבל וכל ישבי בה

**Nahum 1:6**   לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו

**Nahum 1:7**   טוב יהוה למעוז ביום צרה וידע חסי בו

**Nahum 1:8**   ובשטף עבר כלה יעשה מקומה ואיביו ירדף חשך

**Nahum 1:9**   מה תחשבון אל יהוה כלה הוא עשה לא תקום פעמים צרה

**Nahum 1:10**   כי עד סירים סבכים וכסבאם סבואים אכלו כקש יבש מלא

**Nahum 1:11**   ממך יצא חשב על יהוה רעה יעץ בליעל

**Nahum 1:12**   כה אמר יהוה אם שלמים וכן רבים וכן נגזו ועבר וענתך לא אענך עוד

**Nahum 1:13**   ועתה אשבר מטהו מעליך ומוסרתיך אנתק

**Nahum 1:14**   וצוה עליך יהוה לא יזרע משמך עוד מבית אלהיך אכרית פסל ומסכה אשים קברך כי קלות

**Nahum 2:1**   הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור לעבר בך בליעל כלה נכרת

**Nahum 2:2**   עלה מפיץ על פניך נצור מצרה צפה דרך חזק מתנים אמץ כח מאד

**Nahum 2:3**   כי שב יהוה את גאון יעקב כגאון ישראל כי בקקום בקקים וזמריהם שחתו

**Nahum 2:4**   מגן גבריהו מאדם אנשי חיל מתלעים באש פלדות הרכב ביום הכינו והברשים הרעלו

**Nahum 2:5**   בחוצות יתהוללו הרכב ישתקשקון ברחבות מראיהן כלפידם כברקים ירוצצו

**Nahum 2:6**   יזכר אדיריו יכשלו בהלכותם בהליכתם ימהרו חומתה והכן הסכך

**Nahum 2:7**   שערי הנהרות נפתחו וההיכל נמוג

**Nahum 2:8**   והצב גלתה העלתה ואמהתיה מנהגות כקול יונים מתפפת על לבבהן

**Nahum 2:9**   ונינוה כברכת מים מימי היא והמה נסים עמדו עמדו ואין מפנה

**Nahum 2:10**   בזו כסף בזו זהב ואין קצה לתכונה כבד מכל כלי חמדה

**Nahum 2:11**   בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור

**Nahum 2:12**   איה מעון אריות ומרעה הוא לכפרים אשר הלך אריה לביא שם גור אריה ואין מחריד

**Nahum 2:13**   אריה טרף בדי גרותיו ומחנק ללבאתיו וימלא טרף חריו ומענתיו טרפה

**Nahum 2:14**   הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה

**Nahum 3:1**   הוי עיר דמים כלה כחש פרק מלאה לא ימיש טרף

**Nahum 3:2**   קול שוט וקול רעש אופן וסוס דהר ומרכבה מרקדה

**Nahum 3:3**   פרש מעלה ולהב חרב וברק חנית ורב חלל וכבד פגר ואין קצה לגויה יכשלו וכשלו בגויתם

**Nahum 3:4**   מרב זנוני זונה טובת חן בעלת כשפים המכרת גוים בזנוניה ומשפחות בכשפיה

**Nahum 3:5**   הנני אליך נאם יהוה צבאות וגליתי שוליך על פניך והראיתי גוים מערך וממלכות קלונך

**Nahum 3:6**   והשלכתי עליך שקצים ונבלתיך ושמתיך כראי

**Nahum 3:7**   והיה כל ראיך ידוד ממך ואמר שדדה נינוה מי ינוד לה מאין אבקש מנחמים לך

**Nahum 3:8**   התיטבי מנא אמון הישבה ביארים מים סביב לה אשר חיל ים מים חומתה

**Nahum 3:9**   כוש עצמה ומצרים ואין קצה פוט ולובים היו בעזרתך

**Nahum 3:10**   גם היא לגלה הלכה בשבי גם עלליה ירטשו בראש כל חוצות ועל נכבדיה ידו גורל וכל גדוליה רתקו בזקים

**Nahum 3:11**   גם את תשכרי תהי נעלמה גם את תבקשי מעוז מאויב

**Nahum 3:12**   כל מבצריך תאנים עם בכורים אם ינועו ונפלו על פי אוכל

**Nahum 3:13**   הנה עמך נשים בקרבך לאיביך פתוח נפתחו שערי ארצך אכלה אש בריחיך

**Nahum 3:14**   מי מצור שאבי לך חזקי מבצריך באי בטיט ורמסי בחמר החזיקי מלבן

**Nahum 3:15**   שם תאכלך אש תכריתך חרב תאכלך כילק התכבד כילק התכבדי כארבה

**Nahum 3:16**   הרבית רכליך מכוכבי השמים ילק פשט ויעף

**Nahum 3:17**   מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא נודע מקומו אים

**Nahum 3:18**   נמו רעיך מלך אשור ישכנו אדיריך נפשו עמך על ההרים ואין מקבץ

**Nahum 3:19**   אין כהה לשברך נחלה מכתך כל שמעי שמעך תקעו כף עליך כי על מי לא עברה רעתך תמיד