Lamentations

Lamentations 1:1   אֵיכָה  יָשְׁבָה בָדָד הָעִיר רַבָּתִי עָם הָיְתָה כְּאַלְמָנָה רַּבָּתִי בַגֹּויִם שָׂרָתִי בַּמְּדִינֹות הָיְתָה לָמַֽס

Lamentations 1:2   בָּכֹו תִבְכֶּה בַּלַּיְלָה וְדִמְעָתָהּ עַל לֶֽחֱיָהּ אֵֽין לָהּ מְנַחֵם מִכָּל אֹהֲבֶיהָ כָּל רֵעֶיהָ בָּגְדוּ בָהּ הָיוּ לָהּ לְאֹיְבִֽים

Lamentations 1:3   גָּֽלְתָה יְהוּדָה מֵעֹנִי וּמֵרֹב עֲבֹדָה הִיא יָשְׁבָה בַגֹּויִם לֹא מָצְאָה מָנֹוחַ כָּל רֹדְפֶיהָ הִשִּׂיגוּהָ בֵּין הַמְּצָרִֽים

Lamentations 1:4   דַּרְכֵי צִיֹּון אֲבֵלֹות מִבְּלִי בָּאֵי מֹועֵד כָּל שְׁעָרֶיהָ שֹֽׁומֵמִין כֹּהֲנֶיהָ נֶאֱנָחִים בְּתוּלֹתֶיהָ נּוּגֹות וְהִיא מַר לָֽהּ

Lamentations 1:5   הָיוּ צָרֶיהָ לְרֹאשׁ אֹיְבֶיהָ שָׁלוּ כִּֽי יְהוָה הֹוגָהּ עַל רֹב פְּשָׁעֶיהָ עֹולָלֶיהָ הָלְכוּ שְׁבִי לִפְנֵי צָֽר

Lamentations 1:6   וַיֵּצֵא מן בת מִבַּת צִיֹּון כָּל הֲדָרָהּ הָיוּ שָׂרֶיהָ כְּאַיָּלִים לֹא מָצְאוּ מִרְעֶה וַיֵּלְכוּ בְלֹא כֹחַ לִפְנֵי רֹודֵֽף

Lamentations 1:7   זָֽכְרָה יְרוּשָׁלִַם יְמֵי עָנְיָהּ וּמְרוּדֶיהָ כֹּל מַחֲמֻדֶיהָ אֲשֶׁר הָיוּ מִימֵי קֶדֶם בִּנְפֹל עַמָּהּ בְּיַד צָר וְאֵין עֹוזֵר לָהּ רָאוּהָ צָרִים שָׂחֲקוּ עַל מִשְׁבַּתֶּֽהָ

Lamentations 1:8   חֵטְא חָֽטְאָה יְרוּשָׁלִַם עַל כֵּן לְנִידָה הָיָתָה כָּֽל מְכַבְּדֶיהָ הִזִּילוּהָ כִּי רָאוּ עֶרְוָתָהּ גַּם הִיא נֶאֶנְחָה וַתָּשָׁב אָחֹֽור

Lamentations 1:9   טֻמְאָתָהּ בְּשׁוּלֶיהָ לֹא זָֽכְרָה אַחֲרִיתָהּ וַתֵּרֶד פְּלָאִים אֵין מְנַחֵם לָהּ רְאֵה יְהוָה אֶת עָנְיִי כִּי הִגְדִּיל אֹויֵֽב

Lamentations 1:10   יָדֹו פָּרַשׂ צָר עַל כָּל מַחֲמַדֶּיהָ כִּֽי רָאֲתָה גֹויִם בָּאוּ מִקְדָּשָׁהּ אֲשֶׁר צִוִּיתָה לֹא יָבֹאוּ בַקָּהָל לָֽךְ

Lamentations 1:11   כָּל עַמָּהּ נֶאֱנָחִים מְבַקְּשִׁים לֶחֶם נָתְנוּ מחמודיהם מַחֲמַדֵּיהֶם בְּאֹכֶל לְהָשִׁיב נָפֶשׁ רְאֵה יְהוָה וְֽהַבִּיטָה כִּי הָיִיתִי זֹולֵלָֽה

Lamentations 1:12   לֹוא אֲלֵיכֶם כָּל עֹבְרֵי דֶרֶךְ הַבִּיטוּ וּרְאוּ אִם יֵשׁ מַכְאֹוב כְּמַכְאֹבִי אֲשֶׁר עֹולַל לִי אֲשֶׁר הֹוגָה יְהוָה בְּיֹום חֲרֹון אַפֹּֽו

Lamentations 1:13   מִמָּרֹום שָֽׁלַח אֵשׁ בְּעַצְמֹתַי וַיִּרְדֶּנָּה פָּרַשׂ רֶשֶׁת לְרַגְלַי הֱשִׁיבַנִי אָחֹור נְתָנַנִי שֹֽׁמֵמָה כָּל הַיֹּום דָּוָֽה

Lamentations 1:14   נִשְׂקַד עֹל פְּשָׁעַי בְּיָדֹו יִשְׂתָּֽרְגוּ עָלוּ עַל צַוָּארִי הִכְשִׁיל כֹּחִי נְתָנַנִי אֲדֹנָי בִּידֵי לֹא אוּכַל קֽוּם

Lamentations 1:15   סִלָּה כָל אַבִּירַי  אֲדֹנָי בְּקִרְבִּי קָרָא עָלַי מֹועֵד לִשְׁבֹּר בַּחוּרָי גַּת דָּרַךְ אֲדֹנָי לִבְתוּלַת בַּת יְהוּדָֽה

Lamentations 1:16   עַל אֵלֶּה  אֲנִי בֹוכִיָּה עֵינִי  עֵינִי יֹרְדָה מַּיִם כִּֽי רָחַק מִמֶּנִּי מְנַחֵם מֵשִׁיב נַפְשִׁי הָיוּ בָנַי שֹֽׁומֵמִים כִּי גָבַר אֹויֵֽב

Lamentations 1:17   פֵּֽרְשָׂה צִיֹּון בְּיָדֶיהָ אֵין מְנַחֵם לָהּ צִוָּה יְהוָה לְיַעֲקֹב סְבִיבָיו צָרָיו הָיְתָה יְרוּשָׁלִַ͏ם לְנִדָּה בֵּינֵיהֶֽם

Lamentations 1:18   צַדִּיק הוּא יְהוָה כִּי פִיהוּ מָרִיתִי שִׁמְעוּ נָא כָל עמים הָֽעַמִּים וּרְאוּ מַכְאֹבִי בְּתוּלֹתַי וּבַחוּרַי הָלְכוּ בַשֶּֽׁבִי

Lamentations 1:19   קָרָאתִי לַֽמְאַהֲבַי הֵמָּה רִמּוּנִי כֹּהֲנַי וּזְקֵנַי בָּעִיר גָּוָעוּ כִּֽי בִקְשׁוּ אֹכֶל לָמֹו וְיָשִׁיבוּ אֶת נַפְשָֽׁם

Lamentations 1:20   רְאֵה יְהוָה כִּֽי צַר לִי מֵעַי חֳמַרְמָרוּ נֶהְפַּךְ לִבִּי בְּקִרְבִּי כִּי מָרֹו מָרִיתִי מִחוּץ שִׁכְּלָה חֶרֶב בַּבַּיִת כַּמָּֽוֶת

Lamentations 1:21   שָׁמְעוּ כִּי נֶאֱנָחָה אָנִי אֵין מְנַחֵם לִי כָּל אֹיְבַי שָׁמְעוּ רָֽעָתִי שָׂשׂוּ כִּי אַתָּה עָשִׂיתָ הֵבֵאתָ יֹום קָרָאתָ וְיִֽהְיוּ כָמֹֽונִי

Lamentations 1:22   תָּבֹא כָל רָעָתָם לְפָנֶיךָ וְעֹולֵל לָמֹו כַּאֲשֶׁר עֹולַלְתָּ לִי עַל כָּל פְּשָׁעָי כִּֽי רַבֹּות אַנְחֹתַי וְלִבִּי דַוָּֽי 

Lamentations 2:1   אֵיכָה יָעִיב בְּאַפֹּו  אֲדֹנָי אֶת בַּת צִיֹּון הִשְׁלִיךְ מִשָּׁמַיִם אֶרֶץ תִּפְאֶרֶת יִשְׂרָאֵל וְלֹא זָכַר הֲדֹם רַגְלָיו בְּיֹום אַפֹּֽו

Lamentations 2:2   בִּלַּע אֲדֹנָי לא וְלֹא חָמַל אֵת כָּל נְאֹות יַעֲקֹב הָרַס בְּעֶבְרָתֹו מִבְצְרֵי בַת יְהוּדָה הִגִּיעַ לָאָרֶץ חִלֵּל מַמְלָכָה וְשָׂרֶֽיהָ

Lamentations 2:3   גָּדַע בָּֽחֳרִי אַף כֹּל קֶרֶן יִשְׂרָאֵל הֵשִׁיב אָחֹור יְמִינֹו מִפְּנֵי אֹויֵב וַיִּבְעַר בְּיַעֲקֹב כְּאֵשׁ לֶֽהָבָה אָכְלָה סָבִֽיב

Lamentations 2:4   דָּרַךְ קַשְׁתֹּו כְּאֹויֵב נִצָּב יְמִינֹו כְּצָר וַֽיַּהֲרֹג כֹּל מַחֲמַדֵּי עָיִן בְּאֹהֶל בַּת צִיֹּון שָׁפַךְ כָּאֵשׁ חֲמָתֹֽו

Lamentations 2:5   הָיָה אֲדֹנָי  כְּאֹויֵב בִּלַּע יִשְׂרָאֵל בִּלַּע כָּל אַרְמְנֹותֶיהָ שִׁחֵת מִבְצָרָיו וַיֶּרֶב בְּבַת יְהוּדָה תַּאֲנִיָּה וַאֲנִיָּֽה

Lamentations 2:6   וַיַּחְמֹס כַּגַּן שֻׂכֹּו שִׁחֵת מֹועֲדֹו שִׁכַּח יְהוָה  בְּצִיֹּון מֹועֵד וְשַׁבָּת וַיִּנְאַץ בְּזַֽעַם אַפֹּו מֶלֶךְ וְכֹהֵֽן

Lamentations 2:7   זָנַח אֲדֹנָי  מִזְבְּחֹו נִאֵר מִקְדָּשֹׁו הִסְגִּיר בְּיַד אֹויֵב חֹומֹת אַרְמְנֹותֶיהָ קֹול נָתְנוּ בְּבֵית יְהוָה כְּיֹום מֹועֵֽד

Lamentations 2:8   חָשַׁב יְהוָה  לְהַשְׁחִית חֹומַת בַּת צִיֹּון נָטָה קָו לֹא הֵשִׁיב יָדֹו מִבַּלֵּעַ וַיַּֽ͏אֲבֶל חֵל וְחֹומָה יַחְדָּו אֻמְלָֽלוּ

Lamentations 2:9   טָבְעוּ בָאָרֶץ שְׁעָרֶיהָ אִבַּד וְשִׁבַּר בְּרִיחֶיהָ מַלְכָּהּ וְשָׂרֶיהָ בַגֹּויִם אֵין תֹּורָה גַּם נְבִיאֶיהָ לֹא מָצְאוּ חָזֹון מֵיְהוָֽה

Lamentations 2:10   יֵשְׁבוּ לָאָרֶץ יִדְּמוּ זִקְנֵי בַת צִיֹּון הֶֽעֱלוּ עָפָר עַל רֹאשָׁם חָגְרוּ שַׂקִּים הֹורִידוּ לָאָרֶץ רֹאשָׁן בְּתוּלֹת יְרוּשָׁלִָֽ͏ם

Lamentations 2:11   כָּלוּ בַדְּמָעֹות עֵינַי חֳמַרְמְרוּ מֵעַי נִשְׁפַּךְ לָאָרֶץ כְּבֵדִי עַל שֶׁבֶר בַּת עַמִּי בֵּֽעָטֵף עֹולֵל וְיֹונֵק בִּרְחֹבֹות קִרְיָֽה

Lamentations 2:12   לְאִמֹּתָם יֹֽאמְרוּ אַיֵּה דָּגָן וָיָיִן בְּהִֽתְעַטְּפָם כֶּֽחָלָל בִּרְחֹבֹות עִיר בְּהִשְׁתַּפֵּךְ נַפְשָׁם אֶל חֵיק אִמֹּתָֽם

Lamentations 2:13   מָֽה אֲעִידֵךְ מָה אֲדַמֶּה לָּךְ הַבַּת יְרוּשָׁלִַם מָה אַשְׁוֶה לָּךְ וַאֲנַֽחֲמֵךְ בְּתוּלַת בַּת צִיֹּון כִּֽי גָדֹול כַּיָּם שִׁבְרֵךְ מִי יִרְפָּא לָֽךְ

Lamentations 2:14   נְבִיאַיִךְ חָזוּ לָךְ שָׁוְא וְתָפֵל וְלֹֽא גִלּוּ עַל עֲוֺנֵךְ לְהָשִׁיב שביתך שְׁבוּתֵךְ וַיֶּחֱזוּ לָךְ מַשְׂאֹות שָׁוְא וּמַדּוּחִֽים

Lamentations 2:15   סָֽפְקוּ עָלַיִךְ כַּפַּיִם כָּל עֹבְרֵי דֶרֶךְ שָֽׁרְקוּ וַיָּנִעוּ רֹאשָׁם עַל בַּת יְרוּשָׁלִָ͏ם הֲזֹאת הָעִיר שֶׁיֹּֽאמְרוּ כְּלִילַת יֹפִי מָשֹׂושׂ לְכָל הָאָֽרֶץ

Lamentations 2:16   פָּצוּ עָלַיִךְ פִּיהֶם כָּל אֹויְבַיִךְ שָֽׁרְקוּ וַיַּֽחַרְקוּ שֵׁן אָמְרוּ בִּלָּעְנוּ אַךְ זֶה הַיֹּום שֶׁקִּוִּינֻהוּ מָצָאנוּ רָאִֽינוּ

Lamentations 2:17   עָשָׂה יְהוָה אֲשֶׁר זָמָם בִּצַּע אֶמְרָתֹו אֲשֶׁר צִוָּה מִֽימֵי קֶדֶם הָרַס וְלֹא חָמָל וַיְשַׂמַּח עָלַיִךְ אֹויֵב הֵרִים קֶרֶן צָרָֽיִךְ

Lamentations 2:18   צָעַק לִבָּם אֶל אֲדֹנָי חֹומַת בַּת צִיֹּון הֹורִידִי כַנַּחַל דִּמְעָה יֹומָם וָלַיְלָה אַֽל תִּתְּנִי פוּגַת לָךְ אַל תִּדֹּם בַּת עֵינֵֽךְ

Lamentations 2:19   קוּמִי  רֹנִּי בליל בַלַּיְלָה לְרֹאשׁ אַשְׁמֻרֹות שִׁפְכִי כַמַּיִם לִבֵּךְ נֹכַח פְּנֵי אֲדֹנָי שְׂאִי אֵלָיו כַּפַּיִךְ עַל נֶפֶשׁ עֹֽולָלַיִךְ הָעֲטוּפִים בְּרָעָב בְּרֹאשׁ כָּל חוּצֹֽות

Lamentations 2:20   רְאֵה יְהוָה וְֽהַבִּיטָה לְמִי עֹולַלְתָּ כֹּה אִם תֹּאכַלְנָה נָשִׁים פִּרְיָם עֹלֲלֵי טִפֻּחִים אִם יֵהָרֵג בְּמִקְדַּשׁ אֲדֹנָי כֹּהֵן וְנָבִֽיא

Lamentations 2:21   שָׁכְבוּ לָאָרֶץ חוּצֹות נַעַר וְזָקֵן בְּתוּלֹתַי וּבַחוּרַי נָפְלוּ בֶחָרֶב הָרַגְתָּ בְּיֹום אַפֶּךָ טָבַחְתָּ לֹא חָמָֽלְתָּ

Lamentations 2:22   תִּקְרָא כְיֹום מֹועֵד מְגוּרַי מִסָּבִיב וְלֹא הָיָה בְּיֹום אַף יְהוָה פָּלִיט וְשָׂרִיד אֲשֶׁר טִפַּחְתִּי וְרִבִּיתִי אֹיְבִי כִלָּֽם 

Lamentations 3:1   אֲנִי הַגֶּבֶר רָאָה עֳנִי בְּשֵׁבֶט עֶבְרָתֹֽו

Lamentations 3:2   אֹותִי נָהַג וַיֹּלַךְ חֹשֶׁךְ וְלֹא אֹֽור

Lamentations 3:3   אַךְ בִּי יָשֻׁב יַהֲפֹךְ יָדֹו כָּל הַיֹּֽום

Lamentations 3:4   בִּלָּה בְשָׂרִי וְעֹורִי שִׁבַּר עַצְמֹותָֽי

Lamentations 3:5   בָּנָה עָלַי וַיַּקַּף רֹאשׁ וּתְלָאָֽה

Lamentations 3:6   בְּמַחֲשַׁכִּים הֹושִׁיבַנִי כְּמֵתֵי עֹולָֽם

Lamentations 3:7   גָּדַר בַּעֲדִי וְלֹא אֵצֵא הִכְבִּיד נְחָשְׁתִּֽי

Lamentations 3:8   גַּם כִּי אֶזְעַק וַאֲשַׁוֵּעַ שָׂתַם תְּפִלָּתִֽי

Lamentations 3:9   גָּדַר דְּרָכַי בְּגָזִית נְתִיבֹתַי עִוָּֽה

Lamentations 3:10   דֹּב אֹרֵב הוּא לִי אריה אֲרִי בְּמִסְתָּרִֽים

Lamentations 3:11   דְּרָכַי סֹורֵר וַֽיְפַשְּׁחֵנִי שָׂמַנִי שֹׁמֵֽם

Lamentations 3:12   דָּרַךְ קַשְׁתֹו וַיַּצִּיבֵנִי כַּמַּטָּרָא לַחֵֽץ

Lamentations 3:13   הֵבִיא בְּכִלְיֹותָי בְּנֵי אַשְׁפָּתֹֽו

Lamentations 3:14   הָיִיתִי שְּׂחֹק לְכָל עַמִּי נְגִינָתָם כָּל הַיֹּֽום

Lamentations 3:15   הִשְׂבִּיעַנִי בַמְּרֹורִים הִרְוַנִי לַעֲנָֽה

Lamentations 3:16   וַיַּגְרֵס בֶּֽחָצָץ שִׁנָּי הִכְפִּישַׁנִי בָּאֵֽפֶר

Lamentations 3:17   וַתִּזְנַח מִשָּׁלֹום נַפְשִׁי נָשִׁיתִי טֹובָֽה

Lamentations 3:18   וָאֹמַר אָבַד נִצְחִי וְתֹוחַלְתִּי מֵיְהוָֽה

Lamentations 3:19   זְכָר עָנְיִי וּמְרוּדִי לַעֲנָה וָרֹֽאשׁ

Lamentations 3:20   זָכֹור תִּזְכֹּור ותשיח וְתָשֹׁוחַ עָלַי נַפְשִֽׁי

Lamentations 3:21   זֹאת אָשִׁיב אֶל לִבִּי עַל כֵּן אֹוחִֽיל

Lamentations 3:22   חַֽסְדֵי יְהוָה כִּי לֹא תָמְנוּ כִּי לֹא כָלוּ רַחֲמָֽיו

Lamentations 3:23   חֲדָשִׁים לַבְּקָרִים רַבָּה אֱמוּנָתֶֽךָ

Lamentations 3:24   חֶלְקִי יְהוָה אָמְרָה נַפְשִׁי עַל כֵּן אֹוחִיל לֹֽו

Lamentations 3:25   טֹוב יְהוָה לְקֹוָו לְנֶפֶשׁ תִּדְרְשֶֽׁנּוּ

Lamentations 3:26   טֹוב וְיָחִיל וְדוּמָם לִתְשׁוּעַת יְהוָֽה

Lamentations 3:27   טֹוב לַגֶּבֶר כִּֽי יִשָּׂא עֹל בִּנְעוּרָֽיו

Lamentations 3:28   יֵשֵׁב בָּדָד וְיִדֹּם כִּי נָטַל עָלָֽיו

Lamentations 3:29   יִתֵּן בֶּֽעָפָר פִּיהוּ אוּלַי יֵשׁ תִּקְוָֽה

Lamentations 3:30   יִתֵּן לְמַכֵּהוּ לֶחִי יִשְׂבַּע בְּחֶרְפָּֽה

Lamentations 3:31   כִּי לֹא יִזְנַח לְעֹולָם אֲדֹנָֽי

Lamentations 3:32   כִּי אִם הֹוגָה וְרִחַם כְּרֹב חסדו חֲסָדָֽיו

Lamentations 3:33   כִּי לֹא עִנָּה מִלִבֹּו וַיַּגֶּה בְנֵי אִֽישׁ

Lamentations 3:34   לְדַכֵּא תַּחַת רַגְלָיו כֹּל אֲסִירֵי אָֽרֶץ

Lamentations 3:35   לְהַטֹּות מִשְׁפַּט גָּבֶר נֶגֶד פְּנֵי עֶלְיֹֽון

Lamentations 3:36   לְעַוֵּת אָדָם בְּרִיבֹו אֲדֹנָי לֹא רָאָֽה

Lamentations 3:37   מִי זֶה אָמַר וַתֶּהִי אֲדֹנָי לֹא צִוָּֽה

Lamentations 3:38   מִפִּי עֶלְיֹון לֹא תֵצֵא הָרָעֹות וְהַטֹּֽוב

Lamentations 3:39   מַה יִּתְאֹונֵן אָדָם חָי גֶּבֶר עַל חטאו חֲטָאָֽיו

Lamentations 3:40   נַחְפְּשָׂה דְרָכֵינוּ וְֽנַחְקֹרָה וְנָשׁוּבָה עַד יְהוָֽה

Lamentations 3:41   נִשָּׂא לְבָבֵנוּ אֶל כַּפָּיִם אֶל אֵל בַּשָּׁמָֽיִם

Lamentations 3:42   נַחְנוּ פָשַׁעְנוּ וּמָרִינוּ אַתָּה לֹא סָלָֽחְתָּ

Lamentations 3:43   סַכֹּתָה בָאַף וַֽתִּרְדְּפֵנוּ הָרַגְתָּ לֹא חָמָֽלְתָּ

Lamentations 3:44   סַכֹּותָה בֶֽעָנָן לָךְ מֵעֲבֹור תְּפִלָּֽה

Lamentations 3:45   סְחִי וּמָאֹוס תְּשִׂימֵנוּ בְּקֶרֶב הָעַמִּֽים

Lamentations 3:46   פָּצוּ עָלֵינוּ פִּיהֶם כָּל אֹיְבֵֽינוּ

Lamentations 3:47   פַּחַד וָפַחַת הָיָה לָנוּ הַשֵּׁאת וְהַשָּֽׁבֶר

Lamentations 3:48   פַּלְגֵי מַיִם תֵּרַד עֵינִי עַל שֶׁבֶר בַּת עַמִּֽי

Lamentations 3:49   עֵינִי נִגְּרָה וְלֹא תִדְמֶה מֵאֵין הֲפֻגֹֽות

Lamentations 3:50   עַד יַשְׁקִיף וְיֵרֶא יְהוָה מִשָּׁמָֽיִם

Lamentations 3:51   עֵינִי עֹֽולְלָה לְנַפְשִׁי מִכֹּל בְּנֹות עִירִֽי

Lamentations 3:52   צֹוד צָדוּנִי כַּצִּפֹּור אֹיְבַי חִנָּֽם

Lamentations 3:53   צָֽמְתוּ בַבֹּור חַיָּי וַיַּדּוּ אֶבֶן בִּֽי

Lamentations 3:54   צָֽפוּ מַיִם עַל רֹאשִׁי אָמַרְתִּי נִגְזָֽרְתִּי

Lamentations 3:55   קָרָאתִי שִׁמְךָ יְהוָה מִבֹּור תַּחְתִּיֹּֽות

Lamentations 3:56   קֹולִי שָׁמָעְתָּ אַל תַּעְלֵם אָזְנְךָ לְרַוְחָתִי לְשַׁוְעָתִֽי

Lamentations 3:57   קָרַבְתָּ בְּיֹום אֶקְרָאֶךָּ אָמַרְתָּ אַל תִּירָֽא

Lamentations 3:58   רַבְתָּ אֲדֹנָי רִיבֵי נַפְשִׁי גָּאַלְתָּ חַיָּֽי

Lamentations 3:59   רָאִיתָה יְהוָה עַוָּתָתִי שָׁפְטָה מִשְׁפָּטִֽי

Lamentations 3:60   רָאִיתָה כָּל נִקְמָתָם כָּל מַחְשְׁבֹתָם לִֽי

Lamentations 3:61   שָׁמַעְתָּ חֶרְפָּתָם יְהוָה כָּל מַחְשְׁבֹתָם עָלָֽי

Lamentations 3:62   שִׂפְתֵי קָמַי וְהֶגְיֹונָם עָלַי כָּל הַיֹּֽום

Lamentations 3:63   שִׁבְתָּם וְקִֽימָתָם הַבִּיטָה אֲנִי מַנְגִּינָתָֽם

Lamentations 3:64   תָּשִׁיב לָהֶם גְּמוּל יְהוָה כְּמַעֲשֵׂה יְדֵיהֶֽם

Lamentations 3:65   תִּתֵּן לָהֶם מְגִנַּת לֵב תַּאֲלָֽתְךָ לָהֶֽם

Lamentations 3:66   תִּרְדֹּף בְּאַף וְתַשְׁמִידֵם מִתַּחַת שְׁמֵי יְהוָֽה 

Lamentations 4:1   אֵיכָה יוּעַם זָהָב יִשְׁנֶא הַכֶּתֶם הַטֹּוב תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצֹֽות

Lamentations 4:2   בְּנֵי צִיֹּון הַיְקָרִים הַמְסֻלָּאִים בַּפָּז אֵיכָה נֶחְשְׁבוּ לְנִבְלֵי חֶרֶשׂ מַעֲשֵׂה יְדֵי יֹוצֵֽר

Lamentations 4:3   גַּם תנין תַּנִּים חָלְצוּ שַׁד הֵינִיקוּ גּוּרֵיהֶן בַּת עַמִּי לְאַכְזָר כי ענים כַּיְעֵנִים בַּמִּדְבָּֽר

Lamentations 4:4   דָּבַק לְשֹׁון יֹונֵק אֶל חִכֹּו בַּצָּמָא עֹֽולָלִים שָׁאֲלוּ לֶחֶם פֹּרֵשׂ אֵין לָהֶֽם

Lamentations 4:5   הָאֹֽכְלִים לְמַעֲדַנִּים נָשַׁמּוּ בַּחוּצֹות הָאֱמֻנִים עֲלֵי תֹולָע חִבְּקוּ אַשְׁפַּתֹּֽות

Lamentations 4:6   וַיִּגְדַּל עֲוֺן בַּת עַמִּי מֵֽחַטַּאת סְדֹם הַֽהֲפוּכָה כְמֹו רָגַע וְלֹא חָלוּ בָהּ יָדָֽיִם

Lamentations 4:7   זַכּוּ נְזִירֶיהָ מִשֶּׁלֶג צַחוּ מֵחָלָב אָדְמוּ עֶצֶם מִפְּנִינִים סַפִּיר גִּזְרָתָֽם

Lamentations 4:8   חָשַׁךְ מִשְּׁחֹור תָּֽאֳרָם לֹא נִכְּרוּ בַּחוּצֹות צָפַד עֹורָם עַל עַצְמָם יָבֵשׁ הָיָה כָעֵֽץ

Lamentations 4:9   טֹובִים הָיוּ חַלְלֵי חֶרֶב מֵֽחַלְלֵי רָעָב שֶׁהֵם יָזוּבוּ מְדֻקָּרִים מִתְּנוּבֹת שָׂדָֽי

Lamentations 4:10   יְדֵי נָשִׁים רַחֲמָנִיֹּות בִּשְּׁלוּ יַלְדֵיהֶן הָיוּ לְבָרֹות לָמֹו בְּשֶׁבֶר בַּת עַמִּֽי

Lamentations 4:11   כִּלָּה יְהוָה אֶת חֲמָתֹו שָׁפַךְ חֲרֹון אַפֹּו וַיַּצֶּת אֵשׁ בְּצִיֹּון וַתֹּאכַל יְסֹודֹתֶֽיהָ

Lamentations 4:12   לֹא הֶאֱמִינוּ מַלְכֵי אֶרֶץ וכל כֹּל יֹשְׁבֵי תֵבֵל כִּי יָבֹא צַר וְאֹויֵב בְּשַׁעֲרֵי יְרוּשָׁלִָֽ͏ם

Lamentations 4:13   מֵֽחַטֹּאת נְבִיאֶיהָ עֲוֺנֹות כֹּהֲנֶיהָ הַשֹּׁפְכִים בְּקִרְבָּהּ דַּם צַדִּיקִֽים

Lamentations 4:14   נָעוּ עִוְרִים בַּֽחוּצֹות נְגֹֽאֲלוּ בַּדָּם בְּלֹא יֽוּכְלוּ יִגְּעוּ בִּלְבֻשֵׁיהֶֽם

Lamentations 4:15   סוּרוּ טָמֵא קָרְאוּ לָמֹו סוּרוּ סוּרוּ אַל תִּגָּעוּ כִּי נָצוּ גַּם נָעוּ אָֽמְרוּ בַּגֹּויִם לֹא יֹוסִיפוּ לָגֽוּר

Lamentations 4:16   פְּנֵי יְהוָה חִלְּקָם לֹא יֹוסִיף לְהַבִּיטָם פְּנֵי כֹהֲנִים לֹא נָשָׂאוּ זקנים וּזְקֵנִים לֹא חָנָֽנוּ

Lamentations 4:17   עודינה עֹודֵינוּ תִּכְלֶינָה עֵינֵינוּ אֶל עֶזְרָתֵנוּ הָבֶל בְּצִפִּיָּתֵנוּ צִפִּינוּ אֶל גֹּוי לֹא יֹושִֽׁעַ

Lamentations 4:18   צָדוּ צְעָדֵינוּ מִלֶּכֶת בִּרְחֹבֹתֵינוּ קָרַב קִצֵּינוּ מָלְאוּ יָמֵינוּ כִּי בָא קִצֵּֽינוּ

Lamentations 4:19   קַלִּים הָיוּ רֹדְפֵינוּ מִנִּשְׁרֵי שָׁמָיִם עַל הֶהָרִים דְּלָקֻנוּ בַּמִּדְבָּר אָרְבוּ לָֽנוּ

Lamentations 4:20   רוּחַ אַפֵּינוּ מְשִׁיחַ יְהוָה נִלְכַּד בִּשְׁחִיתֹותָם אֲשֶׁר אָמַרְנוּ בְּצִלֹּו נִֽחְיֶה בַגֹּויִֽם

Lamentations 4:21   שִׂישִׂי וְשִׂמְחִי בַּת אֱדֹום יושבתי יֹושֶׁבֶת בְּאֶרֶץ עוּץ גַּם עָלַיִךְ תַּעֲבָר כֹּוס תִּשְׁכְּרִי וְתִתְעָרִֽי

Lamentations 4:22   תַּם עֲוֺנֵךְ בַּת צִיֹּון לֹא יֹוסִיף לְהַגְלֹותֵךְ פָּקַד עֲוֺנֵךְ בַּת אֱדֹום גִּלָּה עַל חַטֹּאתָֽיִךְ 

Lamentations 5:1   זְכֹר יְהוָה מֶֽה הָיָה לָנוּ הביט הַבִּיטָה וּרְאֵה אֶת חֶרְפָּתֵֽנוּ

Lamentations 5:2   נַחֲלָתֵנוּ נֶֽהֶפְכָה לְזָרִים בָּתֵּינוּ לְנָכְרִֽים

Lamentations 5:3   יְתֹומִים הָיִינוּ אין וְאֵין אָב אִמֹּתֵינוּ כְּאַלְמָנֹֽות

Lamentations 5:4   מֵימֵינוּ בְּכֶסֶף שָׁתִינוּ עֵצֵינוּ בִּמְחִיר יָבֹֽאוּ

Lamentations 5:5   עַל צַוָּארֵנוּ נִרְדָּפְנוּ יָגַעְנוּ לא וְלֹא הֽוּנַח לָֽנוּ

Lamentations 5:6   מִצְרַיִם נָתַנּוּ יָד אַשּׁוּר לִשְׂבֹּעַֽ לָֽחֶם

Lamentations 5:7   אֲבֹתֵינוּ חָֽטְאוּ אינם וְאֵינָם אנחנו וַאֲנַחְנוּ עֲוֺנֹתֵיהֶם סָבָֽלְנוּ

Lamentations 5:8   עֲבָדִים מָשְׁלוּ בָנוּ פֹּרֵק אֵין מִיָּדָֽם

Lamentations 5:9   בְּנַפְשֵׁנוּ נָבִיא לַחְמֵנוּ מִפְּנֵי חֶרֶב הַמִּדְבָּֽר

Lamentations 5:10   עֹורֵנוּ כְּתַנּוּר נִכְמָרוּ מִפְּנֵי זַלְעֲפֹות רָעָֽב

Lamentations 5:11   נָשִׁים בְּצִיֹּון עִנּוּ בְּתֻלֹת בְּעָרֵי יְהוּדָֽה

Lamentations 5:12   שָׂרִים בְּיָדָם נִתְלוּ פְּנֵי זְקֵנִים לֹא נֶהְדָּֽרוּ

Lamentations 5:13   בַּחוּרִים טְחֹון נָשָׂאוּ וּנְעָרִים בָּעֵץ כָּשָֽׁלוּ

Lamentations 5:14   זְקֵנִים מִשַּׁעַר שָׁבָתוּ בַּחוּרִים מִנְּגִינָתָֽם

Lamentations 5:15   שָׁבַת מְשֹׂושׂ לִבֵּנוּ נֶהְפַּךְ לְאֵבֶל מְחֹלֵֽנוּ

Lamentations 5:16   נָֽפְלָה עֲטֶרֶת רֹאשֵׁנוּ אֹֽוי נָא לָנוּ כִּי חָטָֽאנוּ

Lamentations 5:17   עַל זֶה הָיָה דָוֶה לִבֵּנוּ עַל אֵלֶּה חָשְׁכוּ עֵינֵֽינוּ

Lamentations 5:18   עַל הַר צִיֹּון שֶׁשָּׁמֵם שׁוּעָלִים הִלְּכוּ בֹֽו

Lamentations 5:19   אַתָּה יְהוָה לְעֹולָם תֵּשֵׁב כִּסְאֲךָ לְדֹר וָדֹֽור

Lamentations 5:20   לָמָּה לָנֶצַח תִּשְׁכָּחֵנוּ תַּֽעַזְבֵנוּ לְאֹרֶךְ יָמִֽים

Lamentations 5:21   הֲשִׁיבֵנוּ יְהוָה  אֵלֶיךָ ונשוב וְֽנָשׁוּבָה חַדֵּשׁ יָמֵינוּ כְּקֶֽדֶם

Lamentations 5:22   כִּי אִם מָאֹס מְאַסְתָּנוּ קָצַפְתָּ עָלֵינוּ עַד מְאֹֽד