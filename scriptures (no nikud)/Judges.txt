Judges

Judges 1 1   ויהי אחרי מות יהושע וישאלו בני ישראל ביהוה לאמר מי יעלה לנו אל הכנעני בתחלה להלחם בו

Judges 1 2   ויאמר יהוה יהודה יעלה הנה נתתי את הארץ בידו

Judges 1 3   ויאמר יהודה לשמעון אחיו עלה אתי בגורלי ונלחמה בכנעני והלכתי גם אני אתך בגורלך וילך אתו שמעון

Judges 1 4   ויעל יהודה ויתן יהוה את הכנעני והפרזי בידם ויכום בבזק עשרת אלפים איש

Judges 1 5   וימצאו את אדני בזק בבזק וילחמו בו ויכו את הכנעני ואת הפרזי

Judges 1 6   וינס אדני בזק וירדפו אחריו ויאחזו אתו ויקצצו את בהנות ידיו ורגליו

Judges 1 7   ויאמר אדני בזק שבעים מלכים בהנות ידיהם ורגליהם מקצצים היו מלקטים תחת שלחני כאשר עשיתי כן שלם לי אלהים ויביאהו ירושל͏ם וימת שם

Judges 1 8   וילחמו בני יהודה בירושלם וילכדו אותה ויכוה לפי חרב ואת העיר שלחו באש

Judges 1 9   ואחר ירדו בני יהודה להלחם בכנעני יושב ההר והנגב והשפלה

Judges 1 10   וילך יהודה אל הכנעני היושב בחברון ושם חברון לפנים קרית ארבע ויכו את ששי ואת אחימן ואת תלמי

Judges 1 11   וילך משם אל יושבי דביר ושם דביר לפנים קרית ספר

Judges 1 12   ויאמר כלב אשר יכה את קרית ספר ולכדה ונתתי לו את עכסה בתי לאשה

Judges 1 13   וילכדה עתניאל בן קנז אחי כלב הקטן ממנו ויתן לו את עכסה בתו לאשה

Judges 1 14   ויהי בבואה ותסיתהו לשאול מאת אביה השדה ותצנח מעל החמור ויאמר לה כלב מה לך

Judges 1 15   ותאמר לו הבה לי ברכה כי ארץ הנגב נתתני ונתתה לי גלת מים ויתן לה כלב את גלת עלית ואת גלת תחתית

Judges 1 16   ובני קיני חתן משה עלו מעיר התמרים את בני יהודה מדבר יהודה אשר בנגב ערד וילך וישב את העם

Judges 1 17   וילך יהודה את שמעון אחיו ויכו את הכנעני יושב צפת ויחרימו אותה ויקרא את שם העיר חרמה

Judges 1 18   וילכד יהודה את עזה ואת גבולה ואת אשקלון ואת גבולה ואת עקרון ואת גבולה

Judges 1 19   ויהי יהוה את יהודה וירש את ההר כי לא להוריש את ישבי העמק כי רכב ברזל להם

Judges 1 20   ויתנו לכלב את חברון כ͏אשר דבר משה ויורש משם את שלשה בני הענק

Judges 1 21   ואת היבוסי ישב ירושלם לא הורישו בני בנימן וישב היבוסי את בני בנימן בירושלם עד היום הזה

Judges 1 22   ויעלו בית יוסף גם הם בית אל ויהוה עמם

Judges 1 23   ויתירו בית יוסף בבית אל ושם העיר לפנים לוז

Judges 1 24   ויראו השמרים איש יוצא מן העיר ויאמרו לו הראנו נא את מבוא העיר ועשינו עמך חסד

Judges 1 25   ויראם את מבוא העיר ויכו את העיר לפי חרב ואת האיש ואת כל משפחתו שלחו

Judges 1 26   וילך האיש ארץ החתים ויבן עיר ויקרא שמה לוז הוא שמה עד היום הזה

Judges 1 27   ולא הוריש מנשה את בית שאן ואת בנותיה ואת תענך ואת בנתיה ואת ישב ישבי דור ואת בנותיה ואת יושבי יבלעם ואת בנתיה ואת יושבי מגדו ואת בנותיה ויואל הכנעני לשבת בארץ הזאת

Judges 1 28   ו͏יהי כי חזק ישראל וישם את הכנעני למס והוריש לא הורישו

Judges 1 29   ואפרים לא הוריש את הכנעני היושב בגזר וישב הכנעני בקרבו בגזר

Judges 1 30   זבולן לא הוריש את יושבי קטרון ואת יושבי נהלל וישב הכנעני בקרבו ויהיו למס

Judges 1 31   אשר לא הוריש את ישבי עכו ואת יושבי צידון ואת אחלב ואת אכזיב ואת חלבה ואת אפיק ואת רחב

Judges 1 32   וישב האשרי בקרב הכנעני ישבי הארץ כי לא הורישו

Judges 1 33   נפתלי לא הוריש את ישבי בית שמש ואת ישבי בית ענת וישב בקרב הכנעני ישבי הארץ וישבי בית שמש ובית ענת היו להם למס

Judges 1 34   וילחצו האמרי את בני דן ההרה כי לא נתנו לרדת לעמק

Judges 1 35   ויואל האמרי לשבת בהר חרס באילון ובשעלבים ותכבד יד בית יוסף ויהיו למס

Judges 1 36   וגבול האמרי ממעלה עקרבים מהסלע ומעלה

Judges 2 1   ויעל מלאך יהוה מן הגלגל אל הבכים ויאמר אעלה אתכם ממצרים ואביא אתכם אל הארץ אשר נשבעתי לאבתיכם ואמר לא אפר בריתי אתכם לעולם

Judges 2 2   ואתם לא תכרתו ברית ליושבי הארץ הזאת מזבחותיהם תתצון ולא שמעתם בקלי מה זאת עשיתם

Judges 2 3   וגם אמרתי לא אגרש אותם מפניכם והיו לכם לצדים ואלהיהם יהיו לכם למוקש

Judges 2 4   ויהי כדבר מלאך יהוה את הדברים האלה אל כל בני ישראל וישאו העם את קולם ויבכו

Judges 2 5   ויקראו שם המקום ההוא בכים ויזבחו שם ליהוה

Judges 2 6   וישלח יהושע את העם וילכו בני ישראל איש לנחלתו לרשת את הארץ

Judges 2 7   ויעבדו העם את יהוה כל ימי יהושע וכל ימי הזקנים אשר האריכו ימים אחרי יהושוע אשר ראו את כל מעשה יהוה הגדול אשר עשה לישראל

Judges 2 8   וימת יהושע בן נון עבד יהוה בן מאה ועשר שנים

Judges 2 9   ויקברו אותו בגבול נחלתו בתמנת חרס בהר אפרים מצפון להר געש

Judges 2 10   וגם כל הדור ההוא נאספו אל אבותיו ויקם דור אחר אחריהם אשר לא ידעו את יהוה וגם את המעשה אשר עשה לישראל

Judges 2 11   ויעשו בני ישראל את הרע בעיני יהוה ויעבדו את הבעלים

Judges 2 12   ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשר סביבותיהם וישתחוו להם ויכעסו את יהוה

Judges 2 13   ויעזבו את יהוה ויעבדו לבעל ולעשתרות

Judges 2 14   ויחר אף יהוה בישראל ויתנם ביד שסים וישסו אותם וימכרם ביד אויביהם מסביב ולא יכלו עוד לעמד לפני אויביהם

Judges 2 15   בכל אשר יצאו יד יהוה היתה בם לרעה כאשר דבר יהוה וכאשר נשבע יהוה להם ויצר להם מאד

Judges 2 16   ויקם יהוה שפטים ויושיעום מיד שסיהם

Judges 2 17   וגם אל שפטיהם לא שמעו כי זנו א͏חרי אלהים אחרים וישתחוו להם סרו מהר מן הדרך אשר הלכו אבותם לשמע מצות יהוה לא עשו כן

Judges 2 18   וכי הקים יהוה להם שפטים והיה יהוה עם השפט והושיעם מיד איביהם כל ימי השופט כי ינחם יהוה מנאקתם מפני לחציהם ודחקיהם

Judges 2 19   והיה במות השופט ישבו והשחיתו מאבותם ללכת אחרי אלהים אחרים לעבדם ולהשתחות להם לא הפילו ממעלליהם ומדרכם הקשה

Judges 2 20   ויחר אף יהוה בישראל ויאמר יען אשר עברו הגוי הזה את בריתי אשר צויתי את אבותם ולא שמעו לקולי

Judges 2 21   גם אני לא אוסיף להוריש איש מפניהם מן הגוים אשר עזב יהושע וימת

Judges 2 22   למען נסות בם את ישראל השמרים הם את דרך יהוה ללכת בם כאשר שמרו אבותם אם לא

Judges 2 23   וינח יהוה את הגוים האלה לבלתי הורישם מהר ולא נתנם ביד יהושע

Judges 3 1   ואלה הגוים אשר הניח יהוה לנסות בם את ישראל את כל אשר לא ידעו את כל מלחמות כנען

Judges 3 2   רק למען דעת דרות בני ישראל ללמדם מלחמה רק אשר לפנים לא ידעום

Judges 3 3   חמשת סרני פלשתים וכל הכנעני והצידני והחוי ישב הר הלבנון מהר בעל חרמון עד לבוא חמת

Judges 3 4   ויהיו לנסות בם את ישראל לדעת הישמעו את מצות יהוה אשר צוה את אבותם ביד משה

Judges 3 5   ובני ישראל ישבו בקרב הכנעני החתי והאמרי והפרזי והחוי והיבוסי

Judges 3 6   ויקחו את בנותיהם להם לנשים ואת בנותיהם נתנו לבניהם ויעבדו את אלהיהם

Judges 3 7   ויעשו בני ישראל את הרע בעיני יהוה וישכחו את יהוה אלהיהם ויעבדו את הבעלים ואת האשרות

Judges 3 8   ויחר אף יהוה בישראל וימכרם ביד כושן רשעתים מלך ארם נהרים ויעבדו בני ישראל את כושן רשעתים שמנה שנים

Judges 3 9   ויזעקו בני ישראל אל יהוה ויקם יהוה מושיע לבני ישראל ויושיעם את עתניאל בן קנז אחי כלב הקטן ממנו

Judges 3 10   ותהי עליו רוח יהוה וישפט את ישראל ויצא למלחמה ויתן יהוה בידו את כושן רשעתים מלך ארם ותעז ידו על כושן רשעתים

Judges 3 11   ותשקט הארץ ארבעים שנה וימת עתניאל בן קנז

Judges 3 12   ויספו בני ישראל לעשות הרע בעיני יהוה ויחזק יהוה את עגלון מלך מואב על ישראל על כי עשו את הרע בעיני יהוה

Judges 3 13   ויאסף אליו את בני עמון ועמלק וילך ויך את ישראל ויירשו את עיר התמרים

Judges 3 14   ויעבדו בני ישראל את עגלון מלך מואב שמונה עשרה שנה

Judges 3 15   ויזעקו בני ישראל אל יהוה ויקם יהוה להם מושיע את אהוד בן גרא בן הימיני איש אטר יד ימינו וישלחו בני ישראל בידו מנחה לעגלון מלך מואב

Judges 3 16   ויעש לו אהוד חרב ולה שני פיות גמד ארכה ויחגר אותה מתחת למדיו על ירך ימינו

Judges 3 17   ויקרב את המנחה לעגלון מלך מואב ועגלון איש בריא מאד

Judges 3 18   ויהי כאשר כלה להקריב את המנחה וישלח את העם נשאי המנחה

Judges 3 19   והוא שב מן הפסילים אשר את הגלגל ויאמר דבר סתר לי אליך המלך ויאמר הס ויצאו מעליו כל העמדים עליו

Judges 3 20   ואהוד בא אליו והוא ישב בעלית המקרה אשר לו לבדו ויאמר אהוד דבר אלהים לי אליך ויקם מעל הכסא

Judges 3 21   וישלח אהוד את יד שמאלו ויקח את החרב מעל ירך ימינו ויתקעה בבטנו

Judges 3 22   ויבא גם הנצב אחר הלהב ויסגר החלב בעד הלהב כי לא שלף החרב מבטנו ויצא ה͏פרשדנה

Judges 3 23   ויצא אהוד המסדרונה ויסגר דלתות העליה בעדו ונעל

Judges 3 24   והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה

Judges 3 25   ויחילו עד בוש והנה איננו פתח דלתות העליה ויקחו את המפתח ויפתחו והנה אדניהם נפל ארצה מת

Judges 3 26   ואהוד נמלט עד התמהמהם והוא עבר את הפסילים וימלט השעירתה

Judges 3 27   ויהי בבואו ויתקע בשופר בהר אפרים וירדו עמו בני ישראל מן ההר והוא לפניהם

Judges 3 28   ויאמר אלהם רדפו אחרי כי נתן יהוה את איביכם את מואב בידכם וירדו אחריו וילכדו את מעברות הירדן למואב ולא נתנו איש לעבר

Judges 3 29   ויכו את מואב בעת ההיא כעשרת אלפים איש כל שמן וכל איש חיל ולא נמלט איש

Judges 3 30   ותכנע מואב ביום ההוא תחת יד ישראל ותשקט הארץ שמונים שנה

Judges 3 31   ואחריו היה שמגר בן ענת ויך את פלשתים שש מאות איש במלמד הבקר וישע גם הוא את ישראל

Judges 4 1   ויספו בני ישראל לעשות הרע בעיני יהוה ואהוד מת

Judges 4 2   וימכרם יהוה ביד יבין מלך כנען אשר מלך בחצור ושר צבאו סיסרא והוא יושב בחרשת הגוים

Judges 4 3   ויצעקו בני ישראל אל יהוה כי תשע מאות רכב ברזל לו והוא לחץ את בני ישראל בחזקה עשרים שנה

Judges 4 4   ודבורה אשה נביאה אשת לפידות היא שפטה את ישראל בעת ההיא

Judges 4 5   והיא יושבת תחת תמר דבורה בין הרמה ובין בית אל בהר אפרים ויעלו אליה בני ישראל למשפט

Judges 4 6   ותשלח ותקרא לברק בן אבינעם מקדש נפתלי ותאמר אליו הלא צוה יהוה אלהי ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון

Judges 4 7   ומשכתי אליך אל נחל קישון את סיסרא שר צבא יבין ואת רכבו ואת המונו ונתתיהו בידך

Judges 4 8   ויאמר אליה ברק אם תלכי עמי והלכתי ואם לא תלכי עמי לא אלך

Judges 4 9   ותאמר הלך אלך עמך אפס כי לא תהיה תפארתך על הדרך אשר אתה הולך כי ביד אשה ימכר יהוה את סיסרא ותקם דבורה ותלך עם ברק קדשה

Judges 4 10   ויזעק ברק את זבולן ואת נפתלי קדשה ויעל ברגליו עשרת אלפי איש ותעל עמו דבורה

Judges 4 11   וחבר הקיני נפרד מקין מבני חבב חתן משה ויט אהלו עד אלון בצענים בצעננים אשר את קדש

Judges 4 12   ויגדו לסיסרא כי עלה ברק בן אבינעם הר תבור

Judges 4 13   ויזעק סיסרא את כל רכבו תשע מאות רכב ברזל ואת כל העם אשר אתו מחרשת הגוים אל נחל קישון

Judges 4 14   ותאמר דברה אל ברק קום כי זה היום אשר נתן יהוה את סיסרא בידך הלא יהוה יצא לפניך וירד ברק מהר תבור ועשרת אלפים איש אחריו

Judges 4 15   ויהם יהוה את סיסרא ואת כל הרכב ואת כל המחנה לפי חרב לפני ברק וירד סיסרא מעל המרכבה וינס ברגליו

Judges 4 16   וברק רדף אחרי הרכב ואחרי המחנה עד חרשת הגוים ויפל כל מחנה סיסרא לפי חרב לא נשאר עד אחד

Judges 4 17   וסיסרא נס ברגליו אל אהל יעל אשת חבר הקיני כי שלום בין יבין מלך חצור ובין בית חבר הקיני

Judges 4 18   ותצא יעל לקראת סיסרא ותאמר אליו סורה אדני סורה אלי אל תירא ויסר אליה האהלה ותכסהו בשמיכה

Judges 4 19   ויאמר אליה השקיני נא מעט מים כי צמאתי ותפתח את נאוד החלב ותשקהו ותכסהו

Judges 4 20   ויאמר אליה עמד פתח האהל והיה אם איש יבוא ושאלך ואמר היש פה איש ואמרת אין

Judges 4 21   ותקח יעל אשת חבר את יתד האהל ותשם את המקבת בידה ותבוא אליו בלאט ותתקע את היתד ברקתו ותצנח בארץ והוא נרדם ויעף וימת

Judges 4 22   והנה ברק רדף את סיסרא ותצא יעל לקראתו ותאמר לו לך ואראך את האיש אשר אתה מבקש ויבא אליה והנה סיסרא נפל מת והיתד ברקתו

Judges 4 23   ויכנע אלהים ביום ההוא את יבין מלך כנען לפני בני ישראל

Judges 4 24   ותלך יד בני ישראל הלוך וקשה על יבין מלך כנען עד אשר הכריתו את יבין מלך כנען

Judges 5 1   ותשר דבורה וברק בן אבינעם ביום ההוא לאמר

Judges 5 2   בפרע פרעות בישראל בהתנדב עם ברכו יהוה

Judges 5 3   שמעו מלכים האזינו רזנים א͏נכי ליהוה אנכי אשירה אזמר ליהוה אלהי ישראל

Judges 5 4   יהוה בצאתך משעיר בצעדך משדה אדום ארץ רעשה גם שמים נטפו גם עבים נטפו מים

Judges 5 5   הרים נזלו מפני יהוה זה סיני מפני יהוה אלהי ישראל

Judges 5 6   בימי שמגר בן ענת בימי יעל חדלו ארחות והלכי נתיבות ילכו ארחות עקלקלות

Judges 5 7   חדלו פרזון בישראל חדלו עד שקמתי דבורה שקמתי אם בישראל

Judges 5 8   יבחר אלהים חדשים אז לחם שערים מגן אם יראה ורמח בארבעים אלף בישראל

Judges 5 9   לבי לחוקקי ישראל המתנדבים בעם ברכו יהוה

Judges 5 10   רכבי אתנות צחרות ישבי על מדין והלכי על דרך שיחו

Judges 5 11   מקול מחצצים בין משאבים שם יתנו צדקות יהוה צדקת פרזנו בישראל אז ירדו לשערים עם יהוה

Judges 5 12   עורי עורי דבורה עורי עורי דברי שיר קום ברק ושבה שביך בן אבינעם

Judges 5 13   אז ירד שריד לאדירים עם יהוה ירד לי בגבורים

Judges 5 14   מני אפרים שרשם בעמלק אחריך בנימין ב͏עממיך מני מכיר ירדו מחקקים ומזבולן משכים בשבט ספר

Judges 5 15   ושרי ביששכר עם דברה ויששכר כן ברק בעמק שלח ברגליו בפלגות ראובן גדלים חקקי לב

Judges 5 16   למה ישבת בין המשפתים לשמע שרקות עדרים לפלגות ראובן גדולים חקרי לב

Judges 5 17   גלעד בעבר הירדן שכן ודן למה יגור אניות אשר ישב לחוף ימים ועל מפרציו ישכון

Judges 5 18   זבלון עם חרף נפשו למות ונפתלי על מרומי שדה

Judges 5 19   באו מלכים נלחמו אז נלחמו מלכי כנען בתענך על מי מגדו בצע כסף לא לקחו

Judges 5 20   מן שמים נלחמו הכוכבים ממסלותם נלחמו עם סיסרא

Judges 5 21   נחל קישון גרפם נחל קדומים נחל קישון תדרכי נפשי עז

Judges 5 22   אז הלמו עקבי סוס מדהרות דהרות אביריו

Judges 5 23   אורו מרוז אמר מלאך יהוה ארו ארור ישביה כי לא באו לעזרת יהוה לעזרת יהוה בגבורים

Judges 5 24   תברך מנשים יעל אשת חבר הקיני מנשים באהל תברך

Judges 5 25   מים שאל חלב נתנה בספל אדירים הקריבה חמאה

Judges 5 26   ידה ליתד תשלחנה וימינה להלמות עמלים והלמה סיסרא מחקה ראשו ומחצה וחלפה רקתו

Judges 5 27   בין רגליה כרע נפל שכב בין רגליה כרע נפל באשר כרע שם נפל שדוד

Judges 5 28   בעד החלון נשקפה ותיבב אם סיסרא בעד ה͏אשנב מדוע בשש רכבו לבוא מדוע אחרו פעמי מרכבותיו

Judges 5 29   חכמות שרותיה תענינה אף היא תשיב אמריה לה

Judges 5 30   הלא ימצאו יחלקו שלל רחם רחמתים לראש גבר שלל צבעים לסיסרא שלל צבעים רקמה צבע רקמתים לצוארי שלל

Judges 5 31   כן יאבדו כל אויביך יהוה ואהביו כצאת השמש בגברתו ותשקט הארץ ארבעים שנה

Judges 6 1   ויעשו בני ישראל הרע בעיני יהוה ויתנם יהוה ביד מדין שבע שנים

Judges 6 2   ותעז יד מדין על ישראל מפני מדין עשו להם בני ישראל את המנהרות אשר בהרים ואת המערות ואת המצדות

Judges 6 3   והיה אם זרע ישראל ועלה מדין ו͏עמלק ובני קדם ועלו עליו

Judges 6 4   ויחנו עליהם וישחיתו את יבול הארץ עד בואך עזה ולא ישאירו מחיה בישראל ושה ושור וחמור

Judges 6 5   כי הם ומקניהם יעלו ואהליהם יבאו ובאו כדי ארבה לרב ולהם ולגמליהם אין מספר ויבאו בארץ לשחתה

Judges 6 6   וידל ישראל מאד מפני מדין ויזעקו בני ישראל אל יהוה

Judges 6 7   ויהי כי זעקו בני ישראל אל יהוה על אדות מדין

Judges 6 8   וישלח יהוה איש נביא אל בני ישראל ויאמר להם כה אמר יהוה אלהי ישראל אנכי העליתי אתכם ממצרים ואציא אתכם מבית עבדים

Judges 6 9   ואצל אתכם מיד מצרים ומיד כל לחציכם ואגרש אותם מפניכם ואתנה לכם את ארצם

Judges 6 10   ואמרה לכם אני יהוה אלהיכם לא תיראו את אלהי האמרי אשר אתם יושבים בארצם ולא שמעתם בקולי

Judges 6 11   ויבא מלאך יהוה וישב תחת האלה אשר בעפרה אשר ליואש אבי העזרי וגדעון בנו חבט חטים בגת להניס מפני מדין

Judges 6 12   וירא אליו מלאך יהוה ויאמר אליו יהוה עמך גבור החיל

Judges 6 13   ויאמר אליו גדעון בי אדני ויש יהוה עמנו ולמה מצאתנו כל זאת ואיה כל נפלאתיו אשר ספרו לנו אבותינו לאמר הלא ממצרים העלנו יהוה ועתה נטשנו יהוה ויתננו בכף מדין

Judges 6 14   ויפן אליו יהוה ויאמר לך בכחך זה והושעת את ישראל מכף מדין הלא שלחתיך

Judges 6 15   ויאמר אליו בי אדני במה אושיע את ישראל הנה אלפי הדל במנשה ואנכי הצעיר בבית אבי

Judges 6 16   ויאמר אליו יהוה כי אהיה עמך והכית את מדין כאיש אחד

Judges 6 17   ויאמר אליו אם נא מצאתי חן בעיניך ועשית לי אות שאתה מדבר עמי

Judges 6 18   אל נא תמש מזה עד באי אליך והצאתי את מנחתי והנחתי לפניך ויאמר אנכי אשב עד שובך

Judges 6 19   וגדעון בא ויעש גדי עזים ואיפת קמח מצות הבשר שם בסל והמרק שם בפרור ויוצא אליו אל תחת האלה ויגש

Judges 6 20   ויאמר אליו מלאך האלהים קח את הבשר ואת המצות והנח אל הסלע הלז ואת המרק שפוך ויעש כן

Judges 6 21   וישלח מלאך יהוה את קצה המשענת אשר בידו ויגע בבשר ובמצות ותעל האש מן הצור ותאכל את הבשר ואת המצות ומלאך יהוה הלך מעיניו

Judges 6 22   וירא גדעון כי מלאך יהוה הוא ויאמר גדעון אהה אדני יהוה כי על כן ראיתי מלאך יהוה פנים אל פנים

Judges 6 23   ויאמר לו יהוה שלום לך אל תירא לא תמות

Judges 6 24   ויבן שם גדעון מזבח ליהוה ויקרא לו יהוה שלום עד היום הזה עודנו בעפרת אבי העזרי

Judges 6 25   ויהי בלילה ההוא ויאמר לו יהוה קח את פר השור אשר לאביך ופר השני שבע שנים והרסת את מזבח הבעל אשר לאביך ואת האשרה אשר עליו תכרת

Judges 6 26   ובנית מזבח ליהוה אלהיך על ראש המעוז הזה במערכה ולקחת את הפר השני והעלית עולה בעצי האשרה אשר תכרת

Judges 6 27   ויקח גדעון עשרה אנשים מעבדיו ויעש כאשר דבר אליו יהוה ויהי כאשר ירא את בית אביו ואת אנשי העיר מעשות יומם ויעש לילה

Judges 6 28   וישכימו אנשי העיר בבקר והנה נתץ מזבח הבעל והאשרה אשר עליו כרתה ואת הפר השני העלה על המזבח הבנוי

Judges 6 29   ויאמרו איש אל רעהו מי עשה הדבר הזה וידרשו ויבקשו ויאמרו גדעון בן יואש עשה הדבר הזה

Judges 6 30   ויאמרו אנשי העיר אל יואש הוצא את בנך וימת כי נתץ את מזבח הבעל וכי כרת האשרה אשר עליו

Judges 6 31   ויאמר יואש לכל אשר עמדו עליו האתם תריבון לבעל אם אתם תושיעון אותו אשר יריב לו יומת עד הבקר אם אלהים הוא ירב לו כי נתץ את מזבחו

Judges 6 32   ויקרא לו ביום ההוא ירבעל לאמר ירב בו הבעל כי נתץ את מזבחו

Judges 6 33   וכל מדין ועמלק ובני קדם נאספו יחדו ויעברו ויחנו בעמק יזרעאל

Judges 6 34   ורוח יהוה לבשה את גדעון ויתקע בשופר ויזעק אביעזר אחריו

Judges 6 35   ומלאכים שלח בכל מנשה ויזעק גם הוא אחריו ומלאכים שלח באשר ובזבלון ובנפתלי ויעלו לקראתם

Judges 6 36   ויאמר גדעון אל האלהים אם ישך מושיע בידי את ישראל כאשר דברת

Judges 6 37   הנה אנכי מציג את גזת הצמר בגרן אם טל יהיה על הגזה לבדה ועל כל הארץ חרב וידעתי כי תושיע בידי את ישראל כאשר דברת

Judges 6 38   ויהי כן וישכם ממחרת ויזר את הגזה וימץ טל מן הגזה מלוא הספל מים

Judges 6 39   ויאמר גדעון אל האלהים אל יחר אפך בי ואדברה אך הפעם אנסה נא רק הפעם בגזה יהי נא חרב אל הגזה לבדה ועל כל הארץ יהיה טל

Judges 6 40   ויעש אלהים כן בלילה ההוא ויהי חרב אל הגזה לבדה ועל כל הארץ היה טל

Judges 7 1   וישכם ירבעל הוא גדעון וכל העם אשר אתו ויחנו על עין חרד ומחנה מדין היה לו מצפון מגבעת המורה בעמק

Judges 7 2   ויאמר יהוה אל גדעון רב העם אשר אתך מתתי את מדין בידם פן יתפאר עלי ישראל לאמר ידי הושיעה לי

Judges 7 3   ועתה קרא נא באזני העם לאמר מי ירא וחרד ישב ויצפר מהר הגלעד וישב מן העם עשרים ושנים אלף ועשרת אלפים נשארו

Judges 7 4   ויאמר יהוה אל גדעון עוד העם רב הורד אותם אל המים ואצרפנו לך שם והיה אשר אמר אליך זה ילך אתך הוא ילך אתך וכל אשר אמר אליך זה לא ילך עמך הוא לא ילך

Judges 7 5   ויורד את העם אל המים ויאמר יהוה אל גדעון כל אשר ילק בלשונו מן המים כאשר ילק הכלב תציג אותו לבד וכל אשר יכרע על ברכיו לשתות

Judges 7 6   ויהי מספר המלקקים בידם אל פיהם שלש מאות איש וכל יתר העם כרעו על ברכיהם לשתות מים

Judges 7 7   ויאמר יהוה אל גדעון בשלש מאות האיש המלקקים אושיע אתכם ונתתי את מדין בידך וכל העם ילכו איש למקמו

Judges 7 8   ויקחו את צדה העם בידם ואת שופרתיהם ואת כל איש ישראל שלח איש לאהליו ובשלש מאות האיש ה͏חזיק ומחנה מדין היה לו מתחת בעמק

Judges 7 9   ו͏יהי בלילה ההוא ויאמר אליו יהוה קום רד במחנה כי נתתיו בידך

Judges 7 10   ואם ירא אתה לרדת רד אתה ופרה נערך אל המחנה

Judges 7 11   ושמעת מה ידברו ואחר תחזקנה ידיך וירדת במחנה וירד הוא ופרה נערו אל קצה החמשים אשר במחנה

Judges 7 12   ומדין ועמלק וכל בני קדם נפלים בעמק כארבה לרב ולגמליהם אין מספר כחול שעל שפת הים לרב

Judges 7 13   ויבא גדעון והנה איש מספר לרעהו חלום ויאמר הנה חלום חלמתי והנה צלול צליל לחם שערים מתהפך במחנה מדין ויבא עד האהל ויכהו ויפל ויהפכהו למעלה ונפל האהל

Judges 7 14   ויען רעהו ויאמר אין זאת בלתי אם חרב גדעון בן יואש איש ישראל נתן האלהים בידו את מדין ואת כל המחנה

Judges 7 15   ויהי כשמע גדעון את מספר החלום ואת שברו וישתחו וישב אל מחנה ישראל ויאמר קומו כי נתן יהוה בידכם את מחנה מדין

Judges 7 16   ויחץ את שלש מאות האיש שלשה ראשים ויתן שופרות ביד כלם וכדים רקים ולפדים בתוך הכדים

Judges 7 17   ויאמר אליהם ממני תראו וכן תעשו והנה אנכי בא בקצה המחנה והיה כאשר אעשה כן תעשון

Judges 7 18   ותקעתי בשופר אנכי וכל אשר אתי ותקעתם בשופרות גם אתם סביבות כל המחנה ואמרתם ליהוה ולגדעון

Judges 7 19   ויבא גדעון ומאה איש אשר אתו בקצה המחנה ראש האשמרת התיכונה אך הקם הקימו את השמרים ויתקעו בשופרות ונפוץ הכדים אשר בידם

Judges 7 20   ויתקעו שלשת הראשים בשופרות וישברו הכדים ויחזיקו ביד שמאולם בלפדים וביד ימינם השופרות לתקוע ויקראו חרב ליהוה ולגדעון

Judges 7 21   ויעמדו איש תחתיו סביב למחנה וירץ כל המחנה ויריעו ויניסו וינוסו

Judges 7 22   ויתקעו שלש מאות השופרות וישם יהוה את חרב איש ברעהו ובכל המחנה וינס המחנה עד בית השטה צררתה עד שפת אבל מחולה על טבת

Judges 7 23   ויצעק איש ישראל מנפתלי ומן אשר ומן כל מנשה וירדפו אחרי מדין

Judges 7 24   ומלאכים שלח גדעון בכל הר אפרים לאמר רדו לקראת מדין ולכדו להם את המים עד בית ברה ואת הירדן ויצעק כל איש אפרים וילכדו את המים עד בית ברה ואת הירדן

Judges 7 25   וילכדו שני שרי מדין את ערב ואת זאב ויהרגו את עורב בצור עורב ואת זאב הרגו ביקב זאב וירדפו אל מדין וראש ערב וזאב הביאו אל גדעון מעבר לירדן

Judges 8 1   ויאמרו אליו איש אפרים מה הדבר הזה עשית לנו לבלתי קראות לנו כי הלכת להלחם במדין ויריבון אתו בחזקה

Judges 8 2   ויאמר אליהם מה עשיתי עתה ככם הלוא טוב עללות אפרים מבציר אביעזר

Judges 8 3   בידכם נתן אלהים את שרי מדין את ערב ואת זאב ומה יכלתי עשות ככם אז רפתה רוחם מעליו בדברו הדבר הזה

Judges 8 4   ויבא גדעון הירדנה עבר הוא ושלש מאות האיש אשר אתו עיפים ורדפים

Judges 8 5   ויאמר לאנשי סכות תנו נא ככרות לחם לעם אשר ברגלי כי עיפים הם ואנכי רדף אחרי זבח וצלמנע מלכי מדין

Judges 8 6   ויאמר שרי סכות הכף זבח וצלמנע עתה בידך כי נתן לצבאך לחם

Judges 8 7   ויאמר גדעון לכן בתת יהוה את זבח ואת צלמנע בידי ודשתי את בשרכם את קוצי המדבר ואת הברקנים

Judges 8 8   ויעל משם פנואל וידבר אליהם כזאת ויענו אותו אנשי פנואל כאשר ענו אנשי סכות

Judges 8 9   ויאמר גם לאנשי פנואל לאמר בשובי בשלום אתץ את המגדל הזה

Judges 8 10   וזבח וצלמנע בקרקר ומחניהם עמם כחמשת עשר אלף כל הנותרים מכל מחנה בני קדם והנפלים מאה ועשרים אלף איש שלף חרב

Judges 8 11   ויעל גדעון דרך השכוני ב͏אהלים מקדם לנבח ויגבהה ויך את המחנה והמחנה היה בטח

Judges 8 12   וינוסו זבח וצלמנע וירדף אחריהם וילכד את שני מלכי מדין את זבח ואת צלמנע וכל המחנה החריד

Judges 8 13   וישב גדעון בן יואש מן המלחמה מלמעלה החרס

Judges 8 14   וילכד נער מאנשי סכות וישאלהו ויכתב אליו את שרי סכות ואת זקניה שבעים ושבעה איש

Judges 8 15   ויבא אל אנשי סכות ויאמר הנה זבח וצלמנע אשר חרפתם אותי לאמר הכף זבח וצלמנע עתה בידך כי נתן לאנשיך היעפים לחם

Judges 8 16   ויקח את זקני העיר ואת קוצי המדבר ואת הברקנים וידע בהם את אנשי סכות

Judges 8 17   ואת מגדל פנואל נתץ ויהרג את אנשי העיר

Judges 8 18   ויאמר אל זבח ואל צלמנע איפה האנשים אשר הרגתם בתבור ויאמרו כמוך כמוהם אחד כתאר בני המלך

Judges 8 19   ויאמר אחי בני אמי הם חי יהוה לו החיתם אותם לא הרגתי אתכם

Judges 8 20   ויאמר ליתר בכורו קום הרג אותם ולא שלף הנער חרבו כי ירא כי עודנו נער

Judges 8 21   ויאמר זבח וצלמנע קום אתה ופגע בנו כי כאיש גבורתו ויקם גדעון ויהרג את זבח ואת צלמנע ויקח את השהרנים אשר בצוארי גמליהם

Judges 8 22   ויאמרו איש ישראל אל גדעון משל בנו גם אתה גם בנך גם בן בנך כי הושעתנו מיד מדין

Judges 8 23   ויאמר אלהם גדעון לא אמשל אני בכם ולא ימשל בני בכם יהוה ימשל בכם

Judges 8 24   ויאמר אלהם גדעון אשאלה מכם שאלה ותנו לי איש נזם שללו כי נזמי זהב להם כי ישמעאלים הם

Judges 8 25   ויאמרו נתון נתן ויפרשו את השמלה וישליכו שמה איש נזם שללו

Judges 8 26   ויהי משקל נזמי הזהב אשר שאל אלף ושבע מאות זהב לבד מן השהרנים והנטפות ובגדי הארגמן שעל מלכי מדין ולבד מן הענקות אשר בצוארי גמליהם

Judges 8 27   ויעש אותו גדעון לאפוד ויצג אותו בעירו בעפרה ויזנו כל ישראל אחריו שם ויהי לגדעון ולביתו למוקש

Judges 8 28   ויכנע מדין לפני בני ישראל ולא יספו לשאת ראשם ותשקט הארץ ארבעים שנה בימי גדעון

Judges 8 29   וילך ירבעל בן יואש וישב בביתו

Judges 8 30   ולגדעון היו שבעים בנים יצאי ירכו כי נשים רבות היו לו

Judges 8 31   ופילגשו אשר בשכם ילדה לו גם היא בן וישם את שמו אבימלך

Judges 8 32   וימת גדעון בן יואש בשיבה טובה ויקבר בקבר יואש אביו בעפרה אבי העזרי

Judges 8 33   ויהי כאשר מת גדעון וישובו בני ישראל ויזנו אחרי הבעלים וישימו להם בעל ברית לאלהים

Judges 8 34   ולא זכרו בני ישראל את יהוה אלהיהם המציל אותם מיד כל איביהם מסביב

Judges 8 35   ולא עשו חסד עם בית ירבעל גדעון ככל הטובה אשר עשה עם ישראל

Judges 9 1   וילך אבימלך בן ירבעל שכמה אל אחי אמו וידבר אליהם ואל כל משפחת בית אבי אמו לאמר

Judges 9 2   דברו נא באזני כל בעלי שכם מה טוב לכם המשל בכם שבעים איש כל בני ירבעל אם משל בכם איש אחד וזכרתם כי עצמכם ובשרכם אני

Judges 9 3   וידברו אחי אמו עליו באזני כל בעלי שכם את כל הדברים האלה ויט לבם אחרי אבימלך כי אמרו אחינו הוא

Judges 9 4   ויתנו לו שבעים כסף מבית בעל ברית וישכר בהם אבימלך אנשים ריקים ופחזים וילכו אחריו

Judges 9 5   ויבא בית אביו עפרתה ויהרג את אחיו בני ירבעל שבעים איש על אבן אחת ויותר יותם בן ירבעל הקטן כי נחבא

Judges 9 6   ויאספו כל בעלי שכם וכל בית מלוא וילכו וימליכו את אבימלך למלך עם אלון מצב אשר בשכם

Judges 9 7   ויגדו ליותם וילך ויעמד בראש הר גרזים וישא קולו ויקרא ויאמר להם שמעו אלי בעלי שכם וישמע אליכם אלהים

Judges 9 8   הלוך הלכו העצים למשח עליהם מלך ויאמרו לזית מלוכה מלכה עלינו

Judges 9 9   ויאמר להם הזית החדלתי את דשני אשר בי יכבדו אלהים ואנשים והלכתי לנוע על העצים

Judges 9 10   ויאמרו העצים לתאנה לכי את מלכי עלינו

Judges 9 11   ותאמר להם התאנה החדלתי את מתקי ואת תנובתי הטובה והלכתי לנוע על העצים

Judges 9 12   ויאמרו העצים לגפן לכי את מלוכי מלכי עלינו

Judges 9 13   ותאמר להם הגפן החדלתי את תירושי המשמח אלהים ואנשים והלכתי לנוע על העצים

Judges 9 14   ויאמרו כל העצים אל האטד לך אתה מלך עלינו

Judges 9 15   ויאמר האטד אל העצים אם באמת אתם משחים אתי למלך עליכם באו חסו בצלי ואם אין תצא אש מן האטד ותאכל את ארזי הלבנון

Judges 9 16   ועתה אם באמת ובתמים עשיתם ותמליכו את אבימלך ואם טובה עשיתם עם ירבעל ועם ביתו ואם כגמול ידיו עשיתם לו

Judges 9 17   אשר נלחם אבי עליכם וישלך את נפשו מנגד ויצל אתכם מיד מדין

Judges 9 18   ואתם קמתם על בית אבי היום ותהרגו את בניו שבעים איש על אבן אחת ותמליכו את אבימלך בן אמתו על בעלי שכם כי אחיכם הוא

Judges 9 19   ואם באמת ובתמים עשיתם עם ירבעל ועם ביתו היום הזה שמחו באבימלך וישמח גם הוא בכם

Judges 9 20   ואם אין תצא אש מאבימלך ותאכל את בעלי שכם ואת בית מלוא ותצא אש מבעלי שכם ומבית מלוא ותאכל את אבימלך

Judges 9 21   וינס יותם ויברח וילך בארה וישב שם מפני אבימלך אחיו

Judges 9 22   וישר אבימלך על ישראל שלש שנים

Judges 9 23   וישלח אלהים רוח רעה בין אבימלך ובין בעלי שכם ויבגדו בעלי שכם באבימלך

Judges 9 24   לבוא חמס שבעים בני ירבעל ודמם לשום על אבימלך אחיהם אשר הרג אותם ועל בעלי שכם אשר חזקו את ידיו להרג את אחיו

Judges 9 25   וישימו לו בעלי שכם מארבים על ראשי ההרים ויגזלו את כל אשר יעבר עליהם בדרך ויגד לאבימלך

Judges 9 26   ויבא געל בן עבד ואחיו ויעברו בשכם ויבטחו בו בעלי שכם

Judges 9 27   ויצאו השדה ויבצרו את כרמיהם וידרכו ויעשו הלולים ויבאו בית א‍להיהם ויאכלו וישתו ויקללו את אבימלך

Judges 9 28   ויאמר געל בן עבד מי אבימלך ומי שכם כי נעבדנו הלא בן ירבעל וזבל פקידו עבדו את אנשי חמור אבי שכם ומדוע נעבדנו אנחנו

Judges 9 29   ומי יתן את העם הזה בידי ואסירה את אבימלך ויאמר לאבימלך רבה צבאך וצאה

Judges 9 30   וישמע זבל שר העיר את דברי געל בן עבד ויחר אפו

Judges 9 31   וישלח מלאכים אל אבימלך בתרמה לאמר הנה געל בן עבד ואחיו באים שכמה והנם צרים את העיר עליך

Judges 9 32   ועתה קום לילה אתה והעם אשר אתך וארב בשדה

Judges 9 33   והיה בבקר כזרח השמש תשכים ופשטת על העיר והנה הוא והעם אשר אתו יצאים אליך ועשית לו כאשר תמצא ידך

Judges 9 34   ויקם אבימלך וכל העם אשר עמו לילה ויארבו על שכם ארבעה ראשים

Judges 9 35   ויצא געל בן עבד ויעמד פתח שער העיר ויקם אבימלך והעם אשר אתו מן המארב

Judges 9 36   וירא געל את העם ויאמר אל זבל הנה עם יורד מראשי ההרים ויאמר אליו זבל את צל ההרים אתה ראה כאנשים

Judges 9 37   ויסף עוד געל לדבר ויאמר הנה עם יורדים מעם טבור הארץ וראש אחד בא מדרך אלון מעוננים

Judges 9 38   ויאמר אליו זבל איה אפוא פיך אשר תאמר מי אבימלך כי נעבדנו הלא זה העם אשר מאסתה בו צא נא עתה והלחם בו

Judges 9 39   ויצא געל לפני בעלי שכם וילחם באבימלך

Judges 9 40   וירדפהו אבימלך וינס מפניו ויפלו חללים רבים עד פתח השער

Judges 9 41   וישב אבימלך בארומה ויגרש זבל את געל ואת אחיו משבת בשכם

Judges 9 42   ויהי ממחרת ויצא העם השדה ויגדו לאבימלך

Judges 9 43   ויקח את העם ויחצם לשלשה ראשים ויארב בשדה וירא והנה העם יצא מן העיר ויקם עליהם ויכם

Judges 9 44   ואבימלך והראשים אשר עמו פשטו ויעמדו פתח שער העיר ושני ה͏ראשים פשטו על כל אשר בשדה ויכום

Judges 9 45   ואבימלך נלחם בעיר כל היום ההוא וילכד את העיר ואת העם אשר בה הרג ויתץ את העיר ויזרעה מלח

Judges 9 46   וישמעו כל בעלי מגדל שכם ויבאו אל צריח בית אל ברית

Judges 9 47   ויגד לאבימלך כי התקבצו כל בעלי מגדל שכם

Judges 9 48   ויעל אבימלך הר צלמון הוא וכל העם אשר אתו ויקח אבימלך את הקרדמות בידו ויכרת שוכת עצים וישאה וישם על שכמו ויאמר אל העם אשר עמו מה ראיתם עשיתי מהרו עשו כמוני

Judges 9 49   ויכרתו גם כל העם איש שוכה וילכו אחרי אבימלך וישימו על הצריח ויציתו עליהם את הצריח באש וימתו גם כל אנשי מגדל שכם כאלף איש ואשה

Judges 9 50   וילך אבימלך אל תבץ ויחן בתבץ וילכדה

Judges 9 51   ומגדל עז היה בתוך העיר וינסו שמה כל האנשים והנשים וכל בעלי העיר ויסגרו בעדם ויעלו על גג המגדל

Judges 9 52   ויבא אבימלך עד המגדל וילחם בו ויגש עד פתח המגדל לשרפו באש

Judges 9 53   ותשלך אשה אחת פלח רכב על ראש אבימלך ותרץ את גלגלתו

Judges 9 54   ויקרא מהרה אל הנער נשא כליו ויאמר לו שלף חרבך ומותתני פן יאמרו לי אשה הרגתהו וידקרהו נערו וימת

Judges 9 55   ויראו איש ישראל כי מת אבימלך וילכו איש למקמו

Judges 9 56   וישב אלהים את רעת אבימלך אשר עשה לאביו להרג את שבעים אחיו

Judges 9 57   ואת כל רעת אנשי שכם השיב אלהים בראשם ותבא אליהם קללת יותם בן ירבעל

Judges 10 1   ויקם אחרי אבימלך להושיע את ישראל תולע בן פואה בן דודו איש יששכר והוא ישב בשמיר בהר אפרים

Judges 10 2   וישפט את ישראל עשרים ושלש שנה וימת ויקבר בשמיר

Judges 10 3   ויקם אחריו יאיר הגלעדי וישפט את ישראל עשרים ושתים שנה

Judges 10 4   ויהי לו שלשים בנים רכבים על שלשים עירים ושלשים עירים להם להם יקראו חות יאיר עד היום הזה אשר בארץ הגלעד

Judges 10 5   וימת יאיר ויקבר בקמון

Judges 10 6   ויספו בני ישראל לעשות הרע בעיני יהוה ויעבדו את הבעלים ואת העשתרות ואת אלהי ארם ואת אלהי צידון ואת אלהי מואב ואת אלהי בני עמון ואת אלהי פלשתים ויעזבו את יהוה ולא עבדוהו

Judges 10 7   ויחר אף יהוה בישראל וימכרם ביד פלשתים וביד בני עמון

Judges 10 8   וירעצו וירצצו את בני ישראל בשנה ההיא שמנה עשרה שנה את כל בני ישראל אשר בעבר הירדן בארץ האמרי אשר בגלעד

Judges 10 9   ויעברו בני עמון את הירדן להלחם גם ביהודה ובבנימין ובבית אפרים ותצר לישראל מאד

Judges 10 10   ויזעקו בני ישראל אל יהוה לאמר חטאנו לך וכי עזבנו את אלהינו ונעבד את הבעלים

Judges 10 11   ויאמר יהוה אל בני ישראל הלא ממצרים ומן האמרי ומן בני עמון ומן פלשתים

Judges 10 12   וצידונים ועמלק ומעון לחצו אתכם ותצעקו אלי ואושיעה אתכם מידם

Judges 10 13   ואתם עזבתם אותי ותעבדו אלהים אחרים לכן לא אוסיף להושיע אתכם

Judges 10 14   לכו וזעקו אל האלהים אשר בחרתם בם המה יושיעו לכם בעת צרתכם

Judges 10 15   ויאמרו בני ישראל אל יהוה חטאנו עשה אתה לנו ככל הטוב בעיניך אך הצילנו נא היום הזה

Judges 10 16   ויסירו את אלהי הנכר מקרבם ויעבדו את יהוה ותקצר נפשו בעמל ישראל

Judges 10 17   ויצעקו בני עמון ויחנו בגלעד ויאספו בני ישראל ויחנו במצפה

Judges 10 18   ויאמרו העם שרי גלעד איש אל רעהו מי האיש אשר יחל להלחם בבני עמון יהיה לראש לכל ישבי גלעד

Judges 11 1   ויפתח הגלעדי היה גבור חיל והוא בן אשה זונה ויולד גלעד את יפתח

Judges 11 2   ותלד אשת גלעד לו בנים ויגדלו בני האשה ויגרשו את יפתח ויאמרו לו לא תנחל בבית אבינו כי בן אשה אחרת אתה

Judges 11 3   ויברח יפתח מפני אחיו וישב בארץ טוב ויתלקטו אל יפתח אנשים ריקים ויצאו עמו

Judges 11 4   ויהי מימים וילחמו בני עמון עם ישראל

Judges 11 5   ויהי כאשר נלחמו בני עמון עם ישראל וילכו זקני גלעד לקחת את יפתח מארץ טוב

Judges 11 6   ויאמרו ליפתח לכה והייתה לנו לקצין ונלחמה בבני עמון

Judges 11 7   ויאמר יפתח לזקני גלעד הלא אתם שנאתם אותי ותגרשוני מבית אבי ומדוע באתם אלי עתה כאשר צר לכם

Judges 11 8   ויאמרו זקני גלעד אל יפתח לכן עתה שבנו אליך והלכת עמנו ונלחמת בבני עמון והיית לנו לראש לכל ישבי גלעד

Judges 11 9   ויאמר יפתח אל זקני גלעד אם משיבים אתם אותי להלחם בבני עמון ונתן יהוה אותם לפני אנכי אהיה לכם לראש

Judges 11 10   ויאמרו זקני גלעד אל יפתח יהוה יהיה שמע בינותינו אם לא כדברך כן נעשה

Judges 11 11   וילך יפתח עם זקני גלעד וישימו העם אותו עליהם לראש ולקצין וידבר יפתח את כל דבריו לפני יהוה במצפה

Judges 11 12   וישלח יפתח מלאכים אל מלך בני עמון לאמר מה לי ולך כי באת אלי להלחם בארצי

Judges 11 13   ויאמר מלך בני עמון אל מלאכי יפתח כי לקח ישראל את ארצי בעלותו ממצרים מארנון ועד היבק ועד הירדן ועתה השיבה אתהן בשלום

Judges 11 14   ויוסף עוד יפתח וישלח מלאכים אל מלך בני עמון

Judges 11 15   ויאמר לו כה אמר יפתח לא לקח ישראל את ארץ מואב ואת ארץ בני עמון

Judges 11 16   כי בעלותם ממצרים וילך ישראל במדבר עד ים סוף ויבא קדשה

Judges 11 17   וישלח ישראל מלאכים אל מלך אדום לאמר אעברה נא בארצך ולא שמע מלך אדום וגם אל מלך מואב שלח ולא אבה וישב ישראל בקדש

Judges 11 18   וילך במדבר ויסב את ארץ אדום ואת ארץ מואב ויבא ממזרח שמש לארץ מואב ויחנון בעבר ארנון ולא באו בגבול מואב כי ארנון גבול מואב

Judges 11 19   וישלח ישראל מלאכים אל סיחון מלך האמרי מלך חשבון ויאמר לו ישראל נעברה נא בארצך עד מקומי

Judges 11 20   ולא האמין סיחון את ישראל עבר בגבלו ויאסף סיחון את כל עמו ויחנו ביהצה וילחם עם ישראל

Judges 11 21   ויתן יהוה אלהי ישראל את סיחון ואת כל עמו ביד ישראל ויכום ויירש ישראל את כל ארץ האמרי יושב הארץ ההיא

Judges 11 22   ויירשו את כל גבול האמרי מארנון ועד היבק ומן המדבר ועד הירדן

Judges 11 23   ועתה יהוה אלהי ישראל הוריש את האמרי מפני עמו ישראל ואתה תירשנו

Judges 11 24   הלא את אשר יורישך כמוש אלהיך אותו תירש ואת כל אשר הוריש יהוה אלהינו מפנינו אותו נירש

Judges 11 25   ועתה הטוב טוב אתה מבלק בן צפור מלך מואב הרוב רב עם ישראל אם נלחם נלחם בם

Judges 11 26   בשבת ישראל בחשבון ובבנותיה ובערעור ובבנותיה ובכל הערים אשר על ידי ארנון שלש מאות שנה ומדוע לא הצלתם בעת ההיא

Judges 11 27   ואנכי לא חטאתי לך ואתה עשה אתי רעה להלחם בי ישפט יהוה השפט היום בין בני ישראל ובין בני עמון

Judges 11 28   ולא שמע מלך בני עמון אל דברי יפתח אשר שלח אליו

Judges 11 29   ותהי על יפתח רוח יהוה ויעבר את הגלעד ואת מנשה ויעבר את מצפה גלעד וממצפה גלעד עבר בני עמון

Judges 11 30   וידר יפתח נדר ליהוה ויאמר אם נתון תתן את בני עמון בידי

Judges 11 31   והיה היוצא אשר יצא מדלתי ביתי לקראתי בשובי בשלום מבני עמון והיה ליהוה והעליתהו עולה

Judges 11 32   ויעבר יפתח אל בני עמון להלחם בם ויתנם יהוה בידו

Judges 11 33   ויכם מערוער ועד בואך מנית עשרים עיר ועד אבל כרמים מכה גדולה מאד ויכנעו בני עמון מפני בני ישראל

Judges 11 34   ויבא יפתח המצפה אל ביתו והנה בתו יצאת לקראתו בתפים ובמחלות ורק היא יחידה אין לו ממנו בן או בת

Judges 11 35   ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי ואנכי פציתי פי אל יהוה ולא אוכל לשוב

Judges 11 36   ותאמר אליו אבי פציתה את פיך אל יהוה עשה לי כאשר יצא מפיך אחרי אשר עשה לך יהוה נקמות מאיביך מבני עמון

Judges 11 37   ותאמר אל אביה יעשה לי הדבר הזה הרפה ממני שנים חדשים ואלכה וירדתי על ההרים ואבכה על בתולי אנכי ורעיתי ורעותי

Judges 11 38   ויאמר לכי וישלח אותה שני חדשים ותלך היא ורעותיה ותבך על בתוליה על ההרים

Judges 11 39   ויהי מקץ שנים חדשים ותשב אל אביה ויעש לה את נדרו אשר נדר והיא לא ידעה איש ותהי חק בישראל

Judges 11 40   מימים ימימה תלכנה בנות ישראל לתנות לבת יפתח הגלעדי ארבעת ימים בשנה

Judges 12 1   ויצעק איש אפרים ויעבר צפונה ויאמרו ליפתח מדוע עברת להלחם בבני עמון ולנו לא קראת ללכת עמך ביתך נשרף עליך באש

Judges 12 2   ויאמר יפתח אליהם איש ריב הייתי אני ועמי ובני עמון מאד ואזעק אתכם ולא הושעתם אותי מידם

Judges 12 3   ואראה כי אינך מושיע ואשימה נפשי בכפי ואעברה אל בני עמון ויתנם יהוה בידי ולמה עליתם אלי היום הזה להלחם בי

Judges 12 4   ויקבץ יפתח את כל אנשי גלעד וילחם את אפרים ויכו אנשי גלעד את אפרים כי אמרו פליטי אפרים אתם גלעד בתוך אפרים בתוך מנשה

Judges 12 5   וילכד גלעד את מעברות הירדן לאפרים והיה כי יאמרו פליטי אפרים אעברה ויאמרו לו אנשי גלעד האפרתי אתה ויאמר לא

Judges 12 6   ויאמרו לו אמר נא שבלת ויאמר סבלת ולא יכין לדבר כן ויאחזו אותו וישחטוהו אל מעברות הירדן ויפל בעת ההיא מאפרים ארבעים ושנים אלף

Judges 12 7   וישפט יפתח את ישראל שש שנים וימת יפתח הגלעדי ויקבר בערי גלעד

Judges 12 8   וישפט אחריו את ישראל אבצן מבית לחם

Judges 12 9   ויהי לו שלשים בנים ושלשים בנות שלח החוצה ושלשים בנות הביא לבניו מן החוץ וישפט את ישראל שבע שנים

Judges 12 10   וימת אבצן ויקבר בבית לחם

Judges 12 11   וישפט א͏חריו את ישראל אילון הזבולני וישפט את ישראל עשר שנים

Judges 12 12   וימת אלון הזבולני ויקבר באילון בארץ זבולן

Judges 12 13   וישפט אחריו את ישראל עבדון בן הלל הפרעתוני

Judges 12 14   ויהי לו ארבעים בנים ושלשים בני בנים רכבים על שבעים עירם וישפט את ישראל שמנה שנים

Judges 12 15   וימת עבדון בן הלל הפרעתוני ויקבר בפרעתון בארץ אפרים בהר העמלקי

Judges 13 1   ויספו בני ישראל לעשות הרע בעיני יהוה ויתנם יהוה ביד פלשתים ארבעים שנה

Judges 13 2   ויהי איש אחד מצרעה ממשפחת הדני ושמו מנוח ואשתו עקרה ולא ילדה

Judges 13 3   וירא מלאך יהוה אל האשה ויאמר אליה הנה נא את עקרה ולא ילדת והרית וילדת בן

Judges 13 4   ועתה השמרי נא ואל תשתי יין ושכר ואל תאכלי כל טמא

Judges 13 5   כי הנך הרה וילדת בן ומורה לא יעלה על ראשו כי נזיר אלהים יהיה הנער מן הבטן והוא יחל להושיע את ישראל מיד פלשתים

Judges 13 6   ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד ולא שאלתיהו אי מזה הוא ואת שמו לא הגיד לי

Judges 13 7   ויאמר לי הנך הרה וילדת בן ועתה אל תשתי יין ושכר ואל תאכלי כל טמאה כי נזיר אלהים יהיה הנער מן הבטן עד יום מותו

Judges 13 8   ויעתר מנוח אל יהוה ויאמר בי אדוני איש האלהים אשר שלחת יבוא נא עוד אלינו ויורנו מה נעשה לנער היולד

Judges 13 9   וישמע האלהים בקול מנוח ויבא מלאך האלהים עוד אל האשה והיא יושבת בשדה ומנוח אישה אין עמה

Judges 13 10   ותמהר האשה ותרץ ותגד לאישה ותאמר אליו הנה נראה אלי האיש אשר בא ביום אלי

Judges 13 11   ויקם וילך מנוח אחרי אשתו ויבא אל האיש ויאמר לו האתה האיש אשר דברת אל האשה ויאמר אני

Judges 13 12   ויאמר מנוח עתה יבא דבריך מה יהיה משפט הנער ומעשהו

Judges 13 13   ויאמר מלאך יהוה אל מנוח מכל אשר אמרתי אל האשה תשמר

Judges 13 14   מכל אשר יצא מגפן היין לא תאכל ויין ושכר אל תשת וכל טמאה אל תאכל כל אשר צויתיה תשמר

Judges 13 15   ויאמר מנוח אל מלאך יהוה נעצרה נא אותך ונעשה לפניך גדי עזים

Judges 13 16   ויאמר מלאך יהוה אל מנוח אם תעצרני לא אכל בלחמך ואם תעשה עלה ליהוה תעלנה כי לא ידע מנוח כי מלאך יהוה הוא

Judges 13 17   ויאמר מנוח אל מלאך יהוה מי שמך כי יבא דבריך דברך וכבדנוך

Judges 13 18   ויאמר לו מלאך יהוה למה זה תשאל לשמי והוא פלאי

Judges 13 19   ויקח מנוח את גדי העזים ואת המנחה ויעל על הצור ליהוה ומפלא לעשות ומנוח ואשתו ראים

Judges 13 20   ויהי בעלות הלהב מעל המזבח השמימה ויעל מלאך יהוה בלהב המזבח ומנוח ואשתו ראים ויפלו על פניהם ארצה

Judges 13 21   ולא יסף עוד מלאך יהוה להראה אל מנוח ואל אשתו אז ידע מנוח כי מלאך יהוה הוא

Judges 13 22   ויאמר מנוח אל אשתו מות נמות כי אלהים ראינו

Judges 13 23   ותאמר לו אשתו לו חפץ יהוה להמיתנו לא לקח מידנו עלה ומנחה ולא הראנו את כל אלה וכעת לא השמיענו כזאת

Judges 13 24   ותלד האשה בן ותקרא את שמו שמשון ויגדל הנער ויברכהו יהוה

Judges 13 25   ותחל רוח יהוה לפעמו במחנה דן בין צרעה ובין אשתאל

Judges 14 1   וירד שמשון תמנתה וירא אשה בתמנתה מבנות פלשתים

Judges 14 2   ויעל ויגד לאביו ולאמו ויאמר אשה ראיתי בתמנתה מבנות פלשתים ועתה קחו אותה לי לאשה

Judges 14 3   ויאמר לו אביו ואמו האין בבנות אחיך ובכל עמי אשה כי אתה הולך לקחת אשה מפלשתים הערלים ויאמר שמשון אל אביו אותה קח לי כי היא ישרה בעיני

Judges 14 4   ואביו ואמו לא ידעו כי מיהוה היא כי תאנה הוא מבקש מפלשתים ובעת ההיא פלשתים משלים בישראל

Judges 14 5   וירד שמשון ואביו ואמו תמנתה ויבאו עד כרמי תמנתה והנה כפיר אריות שאג לקראתו

Judges 14 6   ותצלח עליו רוח יהוה וישסעהו כשסע הגדי ומאומה אין בידו ולא הגיד לאביו ולאמו את אשר עשה

Judges 14 7   וירד וידבר לאשה ותישר בעיני שמשון

Judges 14 8   וישב מימים לקחתה ויסר לראות את מפלת האריה והנה עדת דבורים בגוית האריה ודבש

Judges 14 9   וירדהו אל כפיו וילך הלוך ואכל וילך אל אביו ואל אמו ויתן להם ויאכלו ולא הגיד להם כי מגוית האריה רדה הדבש

Judges 14 10   וירד אביהו אל האשה ויעש שם שמשון משתה כי כן יעשו הבחורים

Judges 14 11   ויהי כראותם אותו ויקחו שלשים מרעים ויהיו אתו

Judges 14 12   ויאמר להם שמשון אחודה נא לכם חידה אם הגד תגידו אותה לי שבעת ימי המשתה ומצאתם ונתתי לכם שלשים סדינים ושלשים חלפת בגדים

Judges 14 13   ואם לא תוכלו להגיד לי ונתתם אתם לי שלשים סדינים ושלשים חליפות בגדים ויאמרו לו חודה חידתך ונשמענה

Judges 14 14   ויאמר להם מהאכל יצא מאכל ומעז יצא מתוק ולא יכלו להגיד החידה שלשת ימים

Judges 14 15   ויהי ביום השביעי ויאמרו לאשת שמשון פתי את אישך ויגד לנו את החידה פן נשרף אותך ואת בית אביך באש הלירשנו קראתם לנו הלא

Judges 14 16   ותבך אשת שמשון עליו ותאמר רק שנאתני ולא אהבתני ה͏חידה חדת לבני עמי ולי לא הגדתה ויאמר לה הנה לאבי ולאמי לא הגדתי ולך אגיד

Judges 14 17   ותבך עליו שבעת הימים אשר היה להם המשתה ויהי ביום השביעי ויגד לה כי הציקתהו ותגד החידה לבני עמה

Judges 14 18   ויאמרו לו אנשי העיר ביום השביעי בטרם יבא החרסה מה מתוק מדבש ומה עז מארי ויאמר להם לולא חרשתם בעגלתי לא מצאתם חידתי

Judges 14 19   ותצלח עליו רוח יהוה וירד אשקלון ויך מהם שלשים איש ויקח את חליצותם ויתן החליפות למגידי החידה ויחר אפו ויעל בית אביהו

Judges 14 20   ותהי אשת שמשון למרעהו אשר רעה לו

Judges 15 1   ויהי מימים בימי קציר חטים ויפקד שמשון את אשתו בגדי עזים ויאמר אבאה אל אשתי החדרה ולא נתנו אביה לבוא

Judges 15 2   ויאמר אביה אמר אמרתי כי שנא שנאתה ואתננה למרעך הלא אחתה הקטנה טובה ממנה תהי נא לך תחתיה

Judges 15 3   ויאמר להם שמשון נקיתי הפעם מפלשתים כי עשה אני עמם רעה

Judges 15 4   וילך שמשון וילכד שלש מאות שועלים ויקח לפדים ויפן זנב אל זנב וישם לפיד אחד בין שני הזנבות בתוך

Judges 15 5   ויבער אש בלפידים וישלח בקמות פלשתים ויבער מגדיש ועד קמה ועד כרם זית

Judges 15 6   ויאמרו פלשתים מי עשה זאת ויאמרו שמשון חתן התמני כי לקח את אשתו ויתנה למרעהו ויעלו פלשתים וישרפו אותה ואת אביה באש

Judges 15 7   ויאמר להם שמשון אם תעשון כזאת כי אם נקמתי בכם ואחר אחדל

Judges 15 8   ויך אותם שוק על ירך מכה גדולה וירד וישב בסעיף סלע עיטם

Judges 15 9   ויעלו פלשתים ויחנו ביהודה וינטשו בלחי

Judges 15 10   ויאמרו איש יהודה למה עליתם עלינו ויאמרו לאסור את שמשון עלינו לעשות לו כאשר עשה לנו

Judges 15 11   וירדו שלשת אלפים איש מיהודה אל סעיף סלע עיטם ויאמרו לשמשון הלא ידעת כי משלים בנו פלשתים ומה זאת עשית לנו ויאמר להם כאשר עשו לי כן עשיתי להם

Judges 15 12   ויאמרו לו לאסרך ירדנו לתתך ביד פלשתים ויאמר להם שמשון השבעו לי פן תפגעון בי אתם

Judges 15 13   ויאמרו לו לאמר לא כי אסר נאסרך ונתנוך בידם והמת לא נמיתך ויאסרהו בשנים עבתים חדשים ויעלוהו מן הסלע

Judges 15 14   הוא בא עד לחי ופלשתים הריעו לקראתו ותצלח עליו רוח יהוה ותהיינה העבתים אשר על זרועותיו כפשתים אשר בערו באש וימסו אסוריו מעל ידיו

Judges 15 15   וימצא לחי חמור טריה וישלח ידו ויקחה ויך בה אלף איש

Judges 15 16   ויאמר שמשון בלחי החמור חמור חמרתים בלחי החמור הכיתי אלף איש

Judges 15 17   ויהי ככלתו לדבר וישלך הלחי מידו ויקרא למקום ההוא רמת לחי

Judges 15 18   ויצמא מאד ויקרא אל יהוה ויאמר אתה נתת ביד עבדך את התשועה הגדלה הזאת ועתה אמות בצמא ונפלתי ביד הערלים

Judges 15 19   ויבקע אלהים את המכתש אשר בלחי ויצאו ממנו מים וישת ותשב רוחו ויחי על כן קרא שמה עין הקורא אשר בלחי עד היום הזה

Judges 15 20   וישפט את ישראל בימי פלשתים עשרים שנה

Judges 16 1   וילך שמשון עזתה וירא שם אשה זונה ויבא אליה

Judges 16 2   ל͏עזתים לאמר בא שמשון הנה ויסבו ויארבו לו כל הלילה בשער העיר ויתחרשו כל הלילה לאמר עד אור הבקר והרגנהו

Judges 16 3   וישכב שמשון עד חצי הלילה ויקם בחצי הלילה ויאחז בדלתות שער העיר ובשתי המזוזות ויסעם עם הבריח וישם על כתפיו ויעלם אל ראש ההר אשר על פני חברון

Judges 16 4   ו͏יהי אחרי כן ויאהב אשה בנחל שרק ושמה דלילה

Judges 16 5   ויעלו אליה סרני פלשתים ויאמרו לה פתי אותו וראי במה כחו גדול ובמה נוכל לו ואסרנהו לענתו ואנחנו נתן לך איש אלף ומאה כסף

Judges 16 6   ותאמר דלילה אל שמשון הגידה נא לי במה כחך גדול ובמה תאסר לענותך

Judges 16 7   ויאמר אליה שמשון אם יאסרני בשבעה יתרים לחים אשר לא חרבו וחליתי והייתי כאחד האדם

Judges 16 8   ויעלו לה סרני פלשתים שבעה יתרים לחים אשר לא חרבו ותאסרהו בהם

Judges 16 9   והארב ישב לה בחדר ותאמר אליו פלשתים עליך שמשון וינתק את היתרים כאשר ינתק פתיל הנערת בהריחו אש ולא נודע כחו

Judges 16 10   ותאמר דלילה אל שמשון הנה התלת בי ותדבר אלי כזבים עתה הגידה נא לי במה תאסר

Judges 16 11   ויאמר אליה אם אסור יאסרוני בעבתים חדשים אשר לא נעשה בהם מלאכה וחליתי והייתי כאחד האדם

Judges 16 12   ותקח דלילה עבתים חדשים ותאסרהו בהם ותאמר אליו פלשתים עליך שמשון והארב ישב בחדר וינתקם מעל זרעתיו כחוט

Judges 16 13   ותאמר דלילה אל שמשון עד הנה התלת בי ותדבר אלי כזבים הגידה לי במה תאסר ויאמר אליה אם תארגי את שבע מחלפות ראשי עם המסכת

Judges 16 14   ותתקע ביתד ותאמר אליו פלשתים עליך שמשון וייקץ משנתו ויסע את היתד הארג ואת המסכת

Judges 16 15   ותאמר אליו איך תאמר אהבתיך ולבך אין אתי זה שלש פעמים התלת בי ולא הגדת לי במה כחך גדול

Judges 16 16   ויהי כי הציקה לו בדבריה כל הימים ותאלצהו ותקצר נפשו למות

Judges 16 17   ויגד לה את כל לבו ויאמר לה מורה לא עלה על ראשי כי נזיר אלהים אני מבטן אמי אם גלחתי וסר ממני כחי וחליתי והייתי ככל האדם

Judges 16 18   ותרא דלילה כי הגיד לה את כל לבו ותשלח ותקרא לסרני פלשתים לאמר עלו הפעם כי הגיד לה לי את כל לבו ועלו אליה סרני פלשתים ויעלו הכסף בידם

Judges 16 19   ותישנהו על ברכיה ותקרא לאיש ותגלח את שבע מחלפות ראשו ותחל לענותו ויסר כחו מעליו

Judges 16 20   ותאמר פלשתים עליך שמשון ויקץ משנתו ויאמר אצא כפעם בפעם ואנער והוא לא ידע כי יהוה סר מעליו

Judges 16 21   ויאחזוהו פלשתים ו͏ינקרו את עיניו ויורידו אותו עזתה ויאסרוהו בנחשתים ויהי טוחן בבית האסירים האסורים

Judges 16 22   ויחל שער ראשו לצמח כאשר גלח

Judges 16 23   וסרני פלשתים נאספו לזבח זבח גדול לדגון אלהיהם ולשמחה ויאמרו נתן אלהינו בידנו את שמשון אויבינו

Judges 16 24   ויראו אתו העם ויהללו את אלהיהם כי אמרו נתן אלהינו בידנו את אויבנו ואת מחריב ארצנו ואשר הרבה את חללינו

Judges 16 25   ויהי כי טוב כטוב לבם ויאמרו קראו לשמשון וישחק לנו ויקראו לשמשון מבית האסירים האסורים ויצחק לפניהם ויעמידו אותו בין העמודים

Judges 16 26   ויאמר שמשון אל הנער המחזיק בידו הניחה אותי והימשני והמשני את העמדים אשר הבית נכון עליהם ואשען עליהם

Judges 16 27   והבית מלא האנשים והנשים ושמה כל סרני פלשתים ועל הגג כשלשת אלפים איש ואשה הראים בשחוק שמשון

Judges 16 28   ויקרא שמשון אל יהוה ויאמר אדני יהוה זכרני נא וחזקני נא אך הפעם הזה האלהים ואנקמה נקם אחת משתי עיני מפלשתים

Judges 16 29   וילפת שמשון את שני עמודי התוך אשר הבית נכון עליהם ויסמך עליהם אחד בימינו ואחד בשמאלו

Judges 16 30   ויאמר שמשון תמות נפשי עם פלשתים ויט בכח ויפל הבית על הסרנים ועל כל העם אשר בו ויהיו המתים אשר המית במותו רבים מאשר המית בחייו

Judges 16 31   וירדו אחיו וכל בית אביהו וישאו אתו ויעלו ויקברו אותו בין צרעה ובין אשתאל בקבר מנוח אביו והוא שפט את ישראל עשרים שנה

Judges 17 1   ויהי איש מהר אפרים ושמו מיכיהו

Judges 17 2   ויאמר לאמו אלף ומאה הכסף אשר לקח לך ואתי ואת אלית וגם אמרת באזני הנה הכסף אתי אני לקחתיו ותאמר אמו ברוך בני ליהוה

Judges 17 3   וישב את אלף ומאה הכסף לאמו ותאמר אמו הקדש הקדשתי את הכסף ליהוה מידי לבני לעשות פסל ומסכה ועתה אשיבנו לך

Judges 17 4   וישב את הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו

Judges 17 5   והאיש מיכה לו בית אלהים ויעש אפוד ותרפים וימלא את יד אחד מבניו ויהי לו לכהן

Judges 17 6   בימים ההם אין מלך בישראל איש הישר בעיניו יעשה

Judges 17 7   ויהי נער מבית לחם יהודה ממשפחת יהודה והוא לוי והוא גר שם

Judges 17 8   וילך האיש מהעיר מבית לחם יהודה לגור באשר ימצא ויבא הר אפרים עד בית מיכה לעשות דרכו

Judges 17 9   ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא

Judges 17 10   ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך וילך הלוי

Judges 17 11   ויואל הלוי לשבת את האיש ויהי הנער לו כאחד מבניו

Judges 17 12   וימלא מיכה את יד הלוי ויהי לו הנער לכהן ויהי בבית מיכה

Judges 17 13   ויאמר מיכה עתה ידעתי כי ייטיב יהוה לי כי היה לי הלוי לכהן

Judges 18 1   בימים ההם אין מלך בישראל ובימים ההם שבט הדני מבקש לו נחלה לשבת כי לא נפלה לו עד היום ההוא בתוך שבטי ישראל בנחלה

Judges 18 2   וישלחו בני דן ממשפחתם חמשה אנשים מקצותם אנשים בני חיל מצרעה ומאשתאל לרגל את הארץ ולחקרה ויאמרו אלהם לכו חקרו את הארץ ויבאו הר אפרים עד בית מיכה וילינו שם

Judges 18 3   המה עם בית מיכה והמה הכירו את קול הנער הלוי ויסורו שם ויאמרו לו מי הביאך הלם ומה אתה עשה בזה ומה לך פה

Judges 18 4   ויאמר אלהם כזה וכזה עשה לי מיכה וישכרני ואהי לו לכהן

Judges 18 5   ויאמרו לו שאל נא באלהים ונדעה התצליח דרכנו אשר אנחנו הלכים עליה

Judges 18 6   ויאמר להם הכהן לכו לשלום נכח יהוה דרככם אשר תלכו בה

Judges 18 7   וילכו חמשת האנשים ויבאו לישה ויראו את העם אשר בקרבה יושבת לבטח כמשפט צדנים שקט ובטח ואין מכלים דבר בארץ יורש עצר ורחקים המה מצדנים ודבר אין להם עם אדם

Judges 18 8   ויבאו אל אחיהם צרעה ואשתאל ויאמרו להם אחיהם מה אתם

Judges 18 9   ויאמרו קומה ונעלה עליהם כי ראינו את הארץ והנה טובה מאד ואתם מחשים אל תעצלו ללכת לבא לרשת את הארץ

Judges 18 10   כבאכם תבאו אל עם בטח והארץ רחבת ידים כי נתנה אלהים בידכם מקום אשר אין שם מחסור כל דבר אשר בארץ

Judges 18 11   ויסעו משם ממשפחת הדני מצרעה ומאשתאל שש מאות איש חגור כלי מלחמה

Judges 18 12   ויעלו ויחנו בקרית יערים ביהודה על כן קראו למקום ההוא מחנה דן עד היום הזה הנה אחרי קרית יערים

Judges 18 13   ויעברו משם הר אפרים ויבאו עד בית מיכה

Judges 18 14   ויענו חמשת האנשים ההלכים לרגל את הארץ ליש ויאמרו אל אחיהם הידעתם כי יש בבתים האלה אפוד ותרפים ופסל ומסכה ועתה דעו מה תעשו

Judges 18 15   ויסורו שמה ויבאו אל בית הנער הלוי בית מיכה וישאלו לו לשלום

Judges 18 16   ושש מאות איש חגורים כלי מלחמתם נצבים פתח השער אשר מבני דן

Judges 18 17   ו͏יעלו חמשת האנשים ההלכים לרגל את הארץ באו שמה לקחו את הפסל ואת האפוד ואת התרפים ואת המסכה והכהן נצב פתח השער ושש מאות האיש החגור כלי המלחמה

Judges 18 18   ואלה באו בית מיכה ויקחו את פסל האפוד ואת התרפים ואת המסכה ויאמר אליהם הכהן מה אתם עשים

Judges 18 19   ויאמרו לו החרש שים ידך על פיך ולך עמנו והיה לנו לאב ולכהן הטוב היותך כהן לבית איש אחד או היותך כהן לשבט ולמשפחה בישראל

Judges 18 20   וייטב לב הכהן ויקח את האפוד ואת התרפים ואת הפסל ויבא בקרב העם

Judges 18 21   ויפנו וילכו וישימו את הטף ואת המקנה ואת הכבודה לפניהם

Judges 18 22   המה הרחיקו מבית מיכה והאנשים אשר בבתים אשר עם בית מיכה נזעקו וידביקו את בני דן

Judges 18 23   ויקראו אל בני דן ויסבו פניהם ויאמרו למיכה מה לך כי נזעקת

Judges 18 24   ויאמר את אלהי אשר עשיתי לקחתם ואת הכהן ותלכו ומה לי עוד ומה זה תאמרו אלי מה לך

Judges 18 25   ויאמרו אליו בני דן אל תשמע קולך עמנו פן יפגעו בכם אנשים מרי נפש ואספתה נפשך ונפש ביתך

Judges 18 26   וילכו בני דן לדרכם וירא מיכה כי חזקים המה ממנו ויפן וישב אל ביתו

Judges 18 27   והמה לקחו את אשר עשה מיכה ואת הכהן אשר היה לו ויבאו על ליש על עם שקט ובטח ויכו אותם לפי חרב ואת העיר שרפו באש

Judges 18 28   ואין מציל כי רחוקה היא מצידון ודבר אין להם עם אדם והיא בעמק אשר לבית רחוב ויבנו את העיר וישבו בה

Judges 18 29   ויקראו שם העיר דן בשם דן אביהם אשר יולד לישראל ואולם ליש שם העיר לראשנה

Judges 18 30   ויקימו להם בני דן את הפסל ויהונתן בן גרשם בן מנשה הוא ובניו היו כהנים לשבט הדני עד יום גלות הארץ

Judges 18 31   וישימו להם את פסל מיכה אשר עשה כל ימי היות בית האלהים בשלה

Judges 19 1   ויהי בימים ההם ומלך אין בישראל ויהי איש לוי גר בירכתי הר אפרים ויקח לו אשה פילגש מבית לחם יהודה

Judges 19 2   ותזנה עליו פילגשו ותלך מאתו אל בית אביה אל בית לחם יהודה ותהי שם ימים ארבעה חדשים

Judges 19 3   ויקם אישה וילך אחריה לדבר על לבה להשיבו להשיבה ונערו עמו וצמד חמרים ותביאהו בית אביה ויראהו אבי הנערה וישמח לקראתו

Judges 19 4   ויחזק בו חתנו אבי הנערה וישב אתו שלשת ימים ויאכלו וישתו וילינו שם

Judges 19 5   ויהי ביום הרביעי וישכימו בבקר ויקם ללכת ויאמר אבי הנערה אל חתנו סעד לבך פת לחם ואחר תלכו

Judges 19 6   וישבו ויאכלו שניהם יחדו וישתו ויאמר אבי הנערה אל האיש הואל נא ולין ויטב לבך

Judges 19 7   ויקם האיש ללכת ויפצר בו חתנו וישב וילן שם

Judges 19 8   וישכם בבקר ביום החמישי ללכת ויאמר אבי הנערה סעד נא לבבך והתמהמהו עד נטות היום ויאכלו שניהם

Judges 19 9   ויקם האיש ללכת הוא ופילגשו ונערו ויאמר לו חתנו אבי הנערה הנה נא רפה היום לערב לינו נא הנה חנות היום לין פה וייטב לבבך והשכמתם מחר לדרככם והלכת לאהלך

Judges 19 10   ולא אבה האיש ללון ויקם וילך ויבא עד נכח יבוס היא ירושל͏ם ועמו צמד חמורים חבושים ופילגשו עמו

Judges 19 11   הם עם יבוס והיום רד מאד ויאמר הנער אל אדניו לכה נא ונסורה אל עיר היבוסי הזאת ונלין בה

Judges 19 12   ויאמר אליו אדניו לא נסור אל עיר נכרי אשר לא מבני ישראל הנה ועברנו עד גבעה

Judges 19 13   ויאמר לנערו לך ונקרבה באחד המקמות ולנו בגבעה או ברמה

Judges 19 14   ויעברו וילכו ותבא להם השמש אצל הגבעה אשר לבנימן

Judges 19 15   ויסרו שם לבוא ללון בגבעה ויבא וישב ברחוב העיר ואין איש מאסף אותם הביתה ללון

Judges 19 16   והנה איש זקן בא מן מעשהו מן השדה בערב והאיש מהר אפרים והוא גר בגבעה ואנשי המקום בני ימיני

Judges 19 17   וישא עיניו וירא את האיש הארח ברחב העיר ויאמר האיש הזקן אנה תלך ומאין תבוא

Judges 19 18   ויאמר אליו עברים אנחנו מבית לחם יהודה עד ירכתי הר אפרים משם אנכי ואלך עד בית לחם יהודה ואת בית יהוה אני הלך ואין איש מאסף אותי הביתה

Judges 19 19   וגם תבן גם מספוא יש לחמורינו וגם לחם ויין יש לי ולאמתך ולנער עם עבדיך אין מחסור כל דבר

Judges 19 20   ויאמר האיש הזקן שלום לך רק כל מחסורך עלי רק ברחוב אל תלן

Judges 19 21   ויביאהו לביתו ויבול לחמורים וירחצו רגליהם ויאכלו וישתו

Judges 19 22   המה מיטיבים את לבם והנה אנשי העיר אנשי בני בליעל נסבו את הבית מתדפקים על הדלת ויאמרו אל האיש בעל הבית הזקן לאמר הוצא את האיש אשר בא אל ביתך ונדענו

Judges 19 23   ויצא אליהם האיש בעל הבית ויאמר אלהם אל אחי אל תרעו נא אחרי אשר בא האיש הזה אל ביתי אל תעשו את הנבלה הזאת

Judges 19 24   הנה בתי הבתולה ופילגשהו אוציאה נא אותם וענו אותם ועשו להם הטוב בעיניכם ולאיש הזה לא תעשו דבר הנבלה הזאת

Judges 19 25   ולא אבו האנשים לשמע לו ויחזק האיש בפילגשו ויצא אליהם החוץ וידעו אותה ויתעללו בה כל הלילה עד הבקר וישלחוה בעלות כעלות השחר

Judges 19 26   ותבא האשה לפנות הבקר ותפל פתח בית האיש אשר אדוניה שם עד האור

Judges 19 27   ויקם אדניה בבקר ויפתח דלתות הבית ויצא ללכת לדרכו והנה האשה פילגשו נפלת פתח הבית וידיה על הסף

Judges 19 28   ויאמר אליה קומי ונלכה ואין ענה ויקחה על החמור ויקם האיש וילך למקמו

Judges 19 29   ויבא אל ביתו ויקח את המאכלת ויחזק בפילגשו וינתחה לעצמיה לשנים עשר נתחים וישלחה בכל גבול ישראל

Judges 19 30   והיה כל הראה ואמר לא נהיתה ולא נראתה כזאת למיום עלות בני ישראל מארץ מצרים עד היום הזה שימו לכם עליה עצו ודברו

Judges 20 1   ויצאו כל בני ישראל ותקהל העדה כאיש אחד למדן ועד באר שבע וארץ הגלעד אל יהוה המצפה

Judges 20 2   ויתיצבו פנות כל העם כל שבטי ישראל בקהל עם האלהים ארבע מאות אלף איש רגלי שלף חרב

Judges 20 3   וישמעו בני בנימן כי עלו בני ישראל המצפה ויאמרו בני ישראל דברו איכה נהיתה הרעה הזאת

Judges 20 4   ויען האיש הלוי איש האשה הנרצחה ויאמר הגבעתה אשר לבנימן באתי אני ופילגשי ללון

Judges 20 5   ויקמו עלי בעלי הגבעה ויסבו עלי את הבית לילה אותי דמו להרג ואת פילגשי ענו ותמת

Judges 20 6   ואחז בפילגשי ואנתחה ו͏אשלחה בכל שדה נחלת ישראל כי עשו זמה ונבלה בישראל

Judges 20 7   הנה כלכם בני ישראל הבו לכם דבר ועצה הלם

Judges 20 8   ויקם כל העם כאיש אחד לאמר לא נלך איש לאהלו ולא נסור איש לביתו

Judges 20 9   ועתה זה הדבר אשר נעשה לגבעה עליה בגורל

Judges 20 10   ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם לעשות לבואם לגבע בנימן ככל הנבלה אשר עשה בישראל

Judges 20 11   ויאסף כל איש ישראל אל העיר כאיש אחד חברים

Judges 20 12   וישלחו שבטי ישראל אנשים בכל שבטי בנימן לאמר מה הרעה הזאת אשר נהיתה בכם

Judges 20 13   ועתה תנו את האנשים בני בליעל אשר בגבעה ונמיתם ונבערה רעה מישראל ולא אבו בני בנימן לשמע בקול אחיהם בני ישראל

Judges 20 14   ויאספו בני בנימן מן הערים הגבעתה לצאת למלחמה עם בני ישראל

Judges 20 15   ויתפקדו בני בנימן ביום ההוא מהערים עשרים וששה אלף איש שלף חרב לבד מישבי הגבעה התפקדו שבע מאות איש בחור

Judges 20 16   מכל העם הזה שבע מאות איש בחור אטר יד ימינו כל זה קלע באבן אל השערה ולא יחטא

Judges 20 17   ואיש ישראל התפקדו לבד מבנימן ארבע מאות אלף איש שלף חרב כל זה איש מלחמה

Judges 20 18   ויקמו ויעלו בית אל וישאלו באלהים ויאמרו בני ישראל מי יעלה לנו בתחלה למלחמה עם בני בנימן ויאמר יהוה יהודה בתחלה

Judges 20 19   ויקומו בני ישראל בבקר וי͏חנו על הגבעה

Judges 20 20   ויצא איש ישראל למלחמה עם בנימן ויערכו אתם איש ישראל מלחמה אל הגבעה

Judges 20 21   ויצאו בני בנימן מן הגבעה וישחיתו בישראל ביום ההוא שנים ועשרים אלף איש ארצה

Judges 20 22   ויתחזק העם איש ישראל ויספו לערך מלחמה במקום אשר ערכו שם ביום הראשון

Judges 20 23   ויעלו בני ישראל ויבכו לפני יהוה עד הערב וישאלו ביהוה לאמר האוסיף לגשת למלחמה עם בני בנימן אחי ויאמר יהוה עלו אליו

Judges 20 24   ויקרבו בני ישראל אל בני בנימן ביום השני

Judges 20 25   ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה כל אלה שלפי חרב

Judges 20 26   ויעלו כל בני ישראל וכל העם ויבאו בית אל ויבכו וישבו שם לפני יהוה ויצומו ביום ההוא עד הערב ויעלו עלות ושלמים לפני יהוה

Judges 20 27   וישאלו בני ישראל ביהוה ושם ארון ברית האלהים בימים ההם

Judges 20 28   ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר יהוה עלו כי מחר אתננו בידך

Judges 20 29   וישם ישראל ארבים אל הגבעה סביב

Judges 20 30   ויעלו בני ישראל אל בני בנימן ביום השלישי ויערכו אל הגבעה כפעם בפעם

Judges 20 31   ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל

Judges 20 32   ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנהו מן העיר אל המסלות

Judges 20 33   וכל איש ישראל קמו ממקומו ויערכו בבעל תמר וארב ישראל מגיח ממקמו ממערה גבע

Judges 20 34   ויבאו מנגד לגבעה עשרת אלפים איש בחור מכל ישראל והמלחמה כבדה והם לא ידעו כי נגעת עליהם הרעה

Judges 20 35   ויגף יהוה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש כל אלה שלף חרב

Judges 20 36   ויראו בני בנימן כי נגפו ויתנו איש ישראל מקום לבנימן כי בטחו אל הארב אשר שמו אל הגבעה

Judges 20 37   והארב החישו ויפשטו אל הגבעה וימשך הארב ויך את כל העיר לפי חרב

Judges 20 38   והמועד היה לאיש ישראל עם הארב הרב להעלותם משאת העשן מן העיר

Judges 20 39   ויהפך איש ישראל במלחמה ובנימן החל להכות חללים באיש ישראל כשלשים איש כי אמרו אך נגוף נגף הוא לפנינו כמלחמה הראשנה

Judges 20 40   והמשאת החלה לעלות מן העיר עמוד עשן ויפן בנימן אחריו והנה עלה כליל העיר השמימה

Judges 20 41   ואיש ישראל הפך ויבהל איש בנימן כי ראה כי נגעה עליו הרעה

Judges 20 42   ויפנו לפני איש ישראל אל דרך המדבר והמלחמה הדביקתהו ואשר מהערים משחיתים אותו בתוכו

Judges 20 43   כתרו את בנימן הרדיפהו מנוחה הדריכהו עד נכח הגבעה ממזרח שמש

Judges 20 44   ויפלו מבנימן שמנה עשר אלף איש את כל אלה אנשי חיל

Judges 20 45   ויפנו וינסו המדברה אל סלע הרמון ויעללהו במסלות חמשת אלפים איש וידביקו אחריו עד גדעם ויכו ממנו אלפים איש

Judges 20 46   ויהי כל הנפלים מבנימן עשרים וחמשה אלף איש שלף חרב ביום ההוא את כל אלה אנשי חיל

Judges 20 47   ויפנו וינסו המדברה אל סלע הרמון שש מאות איש וישבו בסלע רמון ארבעה חדשים

Judges 20 48   ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש

Judges 21 1   ואיש ישראל נשבע במצפה לאמר איש ממנו לא יתן בתו לבנימן לאשה

Judges 21 2   ויבא העם בית אל וישבו שם עד הערב לפני האלהים וישאו קולם ויבכו בכי גדול

Judges 21 3   ויאמרו למה יהוה אלהי ישראל היתה זאת בישראל להפקד היום מישראל שבט אחד

Judges 21 4   ויהי ממחרת וישכימו העם ויבנו שם מזבח ויעלו עלות ושלמים

Judges 21 5   ויאמרו בני ישראל מי אשר לא עלה בקהל מכל שבטי ישראל אל יהוה כי השבועה הגדולה היתה לאשר לא עלה אל יהוה המצפה לאמר מות יומת

Judges 21 6   וינחמו בני ישראל אל בנימן אחיו ויאמרו נגדע היום שבט אחד מישראל

Judges 21 7   מה נעשה להם לנותרים לנשים ואנחנו נשבענו ביהוה לבלתי תת להם מבנותינו לנשים

Judges 21 8   ויאמרו מי אחד משבטי ישראל אשר לא עלה אל יהוה המצפה והנה לא בא איש אל המחנה מיביש גלעד אל הקהל

Judges 21 9   ויתפקד העם והנה אין שם איש מיושבי יבש גלעד

Judges 21 10   וישלחו שם העדה שנים עשר אלף איש מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף

Judges 21 11   וזה הדבר אשר תעשו כל זכר וכל אשה ידעת משכב זכר תחרימו

Judges 21 12   וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויביאו אותם אל המחנה שלה אשר בארץ כנען

Judges 21 13   וישלחו כל העדה וידברו אל בני בנימן אשר בסלע רמון ויקראו להם שלום

Judges 21 14   וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן

Judges 21 15   והעם נחם לבנימן כי עשה יהוה פרץ בשבטי ישראל

Judges 21 16   ויאמרו זקני העדה מה נעשה לנותרים לנשים כי נשמדה מבנימן אשה

Judges 21 17   ויאמרו ירשת פליטה לבנימן ולא ימחה שבט מישראל

Judges 21 18   ואנחנו לא נוכל לתת להם נשים מבנותינו כי נשבעו בני ישראל לאמר ארור נתן אשה לבנימן

Judges 21 19   ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה ומנגב ללבונה

Judges 21 20   ויצו ויצוו את בני בנימן לאמר לכו וארבתם בכרמים

Judges 21 21   וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן

Judges 21 22   והיה כי יבאו אבותם או אחיהם לרוב לריב אלינו ואמרנו אליהם חנונו אותם כי לא לקחנו איש אשתו במלחמה כי לא אתם נתתם להם כעת תאשמו

Judges 21 23   ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם

Judges 21 24   ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו

Judges 21 25   בימים ההם אין מלך בישראל איש הישר בעיניו יעשה