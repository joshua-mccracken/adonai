leviticus

leviticus 1 1   ויקרא אל משה וידבר יהוה אליו מאהל מועד לאמר

leviticus 1 2   דבר אל בני ישראל ואמרת אלהם אדם כי יקריב מכם קרבן ליהוה מן הבהמה מן הבקר ומן הצאן תקריבו את קרבנכם

leviticus 1 3   אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני יהוה

leviticus 1 4   וסמך ידו על ראש העלה ונרצה לו לכפר עליו

leviticus 1 5   ושחט את בן הבקר לפני יהוה והקריבו בני אהרן ה͏כהנים את הדם וזרקו את הדם על המזבח סביב אשר פתח אהל מועד

leviticus 1 6   והפשיט את העלה ונתח אתה לנתחיה

leviticus 1 7   ונתנו בני אהרן הכהן אש על המזבח וערכו עצים על האש

leviticus 1 8   וערכו בני אהרן הכהנים את הנתחים את הראש ואת הפדר על העצים אשר על האש אשר על המזבח

leviticus 1 9   וקרבו וכרעיו ירחץ במים והקטיר הכהן את הכל המזבחה עלה אשה ריח ניחוח ליהוה

leviticus 1 10   ואם מן הצאן קרבנו מן הכשבים או מן העזים לעלה זכר תמים יקריבנו

leviticus 1 11   ושחט אתו על ירך המזבח צפנה לפני יהוה וזרקו בני אהרן הכהנים את דמו על המזבח סביב

leviticus 1 12   ונתח אתו לנתחיו ואת ראשו ואת פדרו וערך הכהן אתם על העצים אשר על האש אשר על המזבח

leviticus 1 13   והקרב והכרעים ירחץ במים והקריב הכהן את הכל והקטיר המזבחה עלה הוא אשה ריח ניחח ליהוה

leviticus 1 14   ואם מן העוף עלה קרבנו ליהוה והקריב מן התרים או מן בני היונה את קרבנו

leviticus 1 15   והקריבו הכהן אל המזבח ומלק את ראשו והקטיר המזבחה ונמצה דמו על קיר המזבח

leviticus 1 16   והסיר את מראתו בנצתה והשליך אתה אצל המזבח קדמה אל מקום הדשן

leviticus 1 17   ושסע אתו בכנפיו לא יבדיל והקטיר אתו הכהן המזבחה על העצים אשר על האש עלה הוא אשה ריח ניחח ליהוה

leviticus 2 1   ונפש כי תקריב קרבן מנחה ליהוה סלת יהיה קרבנו ויצק עליה שמן ונתן עליה לבנה

leviticus 2 2   ו͏הביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח ליהוה

leviticus 2 3   והנותרת מן המנחה לאהרן ולבניו קדש קדשים מאשי יהוה

leviticus 2 4   וכי תקרב קרבן מנחה מאפה תנור סלת חלות מצת בלולת בשמן ורקיקי מצות משחים בשמן

leviticus 2 5   ואם מנחה על המחבת קרבנך סלת בלולה בשמן מצה תהיה

leviticus 2 6   פתות אתה פתים ויצקת עליה שמן מנחה הוא

leviticus 2 7   ואם מנחת מרחשת קרבנך סלת בשמן תעשה

leviticus 2 8   והבאת את המנחה אשר יעשה מאלה ליהוה והקריבה אל הכהן והגישה אל המזבח

leviticus 2 9   והרים הכהן מן המנחה את אזכרתה והקטיר המזבחה אשה ריח ניחח ליהוה

leviticus 2 10   והנותרת מן המנחה לאהרן ולבניו קדש ק͏דשים מאשי יהוה

leviticus 2 11   כל המנחה אשר תקריבו ליהוה לא תעשה חמץ כי כל שאר וכל דבש לא תקטירו ממנו אשה ליהוה

leviticus 2 12   קרבן ראשית תקריבו אתם ליהוה ואל המזבח לא יעלו לריח ניחח

leviticus 2 13   וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח

leviticus 2 14   ואם תקריב מנחת בכורים ליהוה אביב קלוי באש גרש כרמל תקריב את מנחת בכוריך

leviticus 2 15   ונתת עליה שמן ושמת עליה לבנה מנחה הוא

leviticus 2 16   והקטיר הכהן את אזכרתה מגרשה ומשמנה על כל לבנתה אשה ליהוה

leviticus 3 1   ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני יהוה

leviticus 3 2   וסמך ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח סביב

leviticus 3 3   והקריב מזבח השלמים אשה ליהוה את החלב המכסה את הקרב ואת כל החלב אשר על הקרב

leviticus 3 4   ואת שתי הכלית ואת החלב אשר עלהן אשר על הכסלים ואת היתרת על הכבד על הכליות יסירנה

leviticus 3 5   והקטירו אתו בני אהרן המזבחה על העלה אשר על העצים אשר על האש אשה ריח ניחח ליהוה

leviticus 3 6   ואם מן הצאן קרבנו לזבח שלמים ליהוה זכר או נקבה תמים יקריבנו

leviticus 3 7   אם כשב הוא מקריב את קרבנו והקריב אתו לפני יהוה

leviticus 3 8   וסמך את ידו על ראש קרבנו ושחט אתו לפני אהל מועד וזרקו בני אהרן את דמו על המזבח סביב

leviticus 3 9   והקריב מזבח השלמים אשה ליהוה חלבו האליה תמימה לעמת העצה יסירנה ואת החלב המכסה את הקרב ואת כל החלב אשר על הקרב

leviticus 3 10   ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה

leviticus 3 11   והקטירו הכהן המזבחה לחם אשה ליהוה

leviticus 3 12   ואם עז קרבנו והקריבו לפני יהוה

leviticus 3 13   וסמך את ידו על ראשו ושחט אתו לפני אהל מועד וזרקו בני אהרן את דמו על המזבח סביב

leviticus 3 14   והקריב ממנו קרבנו אשה ליהוה את החלב המכסה את הקרב ואת כל החלב אשר על הקרב

leviticus 3 15   ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה

leviticus 3 16   והקטירם הכהן המזבחה לחם אשה לריח ניחח כל חלב ליהוה

leviticus 3 17   חקת עולם לדרתיכם בכל מושבתיכם כל חלב וכל דם לא תאכלו

leviticus 4 1   וידבר יהוה אל משה לאמר

leviticus 4 2   דבר אל בני ישראל לאמר נפש כי תחטא בשגגה מכל מצות יהוה אשר לא תעשינה ועשה מאחת מהנה

leviticus 4 3   אם הכהן המשיח יחטא לאשמת העם והקריב על חטאתו אשר חטא פר בן בקר תמים ליהוה לחטאת

leviticus 4 4   והביא את הפר אל פתח אהל מועד לפני יהוה וסמך את ידו על ראש הפר ושחט את הפר לפני יהוה

leviticus 4 5   ולקח הכהן המשיח מדם הפר והביא אתו אל אהל מועד

leviticus 4 6   וטבל הכהן את אצבעו בדם והזה מן הדם שבע פעמים לפני יהוה את פני פרכת הקדש

leviticus 4 7   ונתן הכהן מן הדם על קרנות מזבח קטרת הסמים לפני יהוה אשר באהל מועד ואת כל דם הפר ישפך אל יסוד מזבח העלה אשר פתח אהל מועד

leviticus 4 8   ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב

leviticus 4 9   ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה

leviticus 4 10   כאשר יורם משור זבח השלמים והקטירם הכהן על מזבח העלה

leviticus 4 11   ואת עור הפר ואת כל בשרו על ראשו ועל כרעיו וקרבו ופרשו

leviticus 4 12   והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף

leviticus 4 13   ואם כל עדת ישראל ישגו ונעלם דבר מעיני הקהל ועשו אחת מכל מצות יהוה אשר לא תעשינה ואשמו

leviticus 4 14   ונודעה החטאת אשר חטאו עליה והקריבו הקהל פר בן בקר לחטאת והביאו אתו לפני אהל מועד

leviticus 4 15   וסמכו זקני העדה את ידיהם על ראש הפר לפני יהוה ושחט את הפר לפני יהוה

leviticus 4 16   והביא הכהן המשיח מדם הפר אל אהל מועד

leviticus 4 17   וטבל הכהן אצבעו מן הדם והזה שבע פעמים לפני יהוה את פני הפרכת

leviticus 4 18   ומן הדם יתן על קרנת המזבח אשר לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד

leviticus 4 19   ואת כל חלבו ירים ממנו והקטיר המזבחה

leviticus 4 20   ועשה לפר כאשר עשה לפר החטאת כן יעשה לו וכפר עלהם הכהן ונסלח להם

leviticus 4 21   והוציא את הפר אל מחוץ למחנה ושרף אתו כאשר שרף את הפר הראשון חטאת הקהל הוא

leviticus 4 22   אשר נשיא יחטא ועשה אחת מכל מצות יהוה אלהיו אשר לא תעשינה בשגגה ואשם

leviticus 4 23   או הודע אליו חטאתו אשר חטא בה והביא את קרבנו שעיר עזים זכר תמים

leviticus 4 24   וסמך ידו על ראש השעיר ושחט אתו במקום אשר ישחט את העלה לפני יהוה חטאת הוא

leviticus 4 25   ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה

leviticus 4 26   ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו

leviticus 4 27   ואם נפש אחת תחטא בשגגה מעם הארץ בעשתה אחת ממצות יהוה אשר לא תעשינה ואשם

leviticus 4 28   או הודע אליו חטאתו אשר חטא והביא קרבנו שעירת עזים תמימה נקבה על חטאתו אשר חטא

leviticus 4 29   וסמך את ידו על ראש החטאת ושחט את החטאת במקום העלה

leviticus 4 30   ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח

leviticus 4 31   ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח ליהוה וכפר עליו הכהן ונסלח לו

leviticus 4 32   ואם כבש יביא קרבנו לחטאת נקבה תמימה יביאנה

leviticus 4 33   וסמך את ידו על ראש החטאת ושחט אתה לחטאת במקום אשר ישחט את העלה

leviticus 4 34   ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח

leviticus 4 35   ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי יהוה וכפר עליו הכהן על חטאתו אשר חטא ונסלח לו

leviticus 5 1   ונפש כי תחטא ושמעה קול אלה והוא עד או ראה או ידע אם לוא יגיד ונשא עונו

leviticus 5 2   או נפש אשר תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם

leviticus 5 3   או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם

leviticus 5 4   או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו והוא ידע ואשם לאחת מאלה

leviticus 5 5   והיה כי יאשם לאחת מאלה והתודה אשר חטא עליה

leviticus 5 6   והביא את אשמו ליהוה על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן מחטאתו

leviticus 5 7   ואם לא תגיע ידו די שה והביא את אשמו אשר חטא שתי תרים או שני בני יונה ליהוה אחד לחטאת ואחד לעלה

leviticus 5 8   והביא אתם אל הכהן והקריב את אשר לחטאת ראשונה ומלק את ראשו ממול ערפו ולא יבדיל

leviticus 5 9   והזה מדם החטאת על קיר המזבח והנשאר בדם ימצה אל יסוד המזבח חטאת הוא

leviticus 5 10   ואת השני יעשה עלה כמשפט וכפר עליו הכהן מחטאתו אשר חטא ונסלח לו

leviticus 5 11   ואם לא תשיג ידו לשתי תרים או לשני בני יונה והביא את קרבנו אשר חטא עשירת האפה סלת לחטאת לא ישים עליה שמן ולא יתן עליה לבנה כי חטאת היא

leviticus 5 12   והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשי יהוה חטאת הוא

leviticus 5 13   וכפר עליו הכהן על חטאתו אשר חטא מאחת מאלה ונסלח לו והיתה לכהן כמנחה

leviticus 5 14   וידבר יהוה אל משה לאמר

leviticus 5 15   נפש כי תמעל מעל וחטאה בשגגה מקדשי יהוה והביא את אשמו ליהוה איל תמים מן הצאן בערכך כסף שקלים בשקל הקדש לאשם

leviticus 5 16   ואת אשר חטא מן הקדש ישלם ואת חמישתו יוסף עליו ונתן אתו לכהן והכהן יכפר עליו באיל האשם ונסלח לו

leviticus 5 17   ואם נפש כי תחטא ועשתה אחת מכל מצות יהוה אשר לא תעשינה ולא ידע ואשם ונשא עונו

leviticus 5 18   והביא איל תמים מן הצאן בערכך לאשם אל הכהן וכפר עליו הכהן על שגגתו אשר שגג והוא לא ידע ונסלח לו

leviticus 5 19   אשם הוא אשם אשם ליהוה

leviticus 5 20   וידבר יהוה אל משה לאמר

leviticus 5 21   נפש כי תחטא ומעלה מעל ביהוה וכחש בעמיתו בפקדון או בתשומת יד או בגזל או עשק את עמיתו

leviticus 5 22   או מצא אבדה וכחש בה ונשבע על שקר על אחת מכל אשר יעשה האדם לחטא בהנה

leviticus 5 23   והיה כי יחטא ואשם והשיב את הגזלה אשר גזל או את העשק אשר עשק או את הפקדון אשר הפקד אתו או את האבדה אשר מצא

leviticus 5 24   או מכל אשר ישבע עליו לשקר ושלם אתו בראשו וחמשתיו יסף עליו לאשר הוא לו יתננו ביום אשמתו

leviticus 5 25   ואת אשמו יביא ליהוה איל תמים מן הצאן בערכך לאשם אל הכהן

leviticus 5 26   וכפר עליו הכהן לפני יהוה ונסלח לו על אחת מכל אשר יעשה לאשמה בה

leviticus 6 1   וידבר יהוה אל משה לאמר

leviticus 6 2   צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואש המזבח תוקד בו

leviticus 6 3   ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח

leviticus 6 4   ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור

leviticus 6 5   והאש על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השלמים

leviticus 6 6   אש תמיד תוקד על המזבח לא תכבה

leviticus 6 7   וזאת תורת המנחה הקרב אתה בני אהרן לפני יהוה אל פני המזבח

leviticus 6 8   והרים ממנו בקמצו מסלת המנחה ומשמנה ואת כל הלבנה אשר על המנחה והקטיר המזבח ריח ניחח אזכרתה ליהוה

leviticus 6 9   והנותרת ממנה יאכלו אהרן ובניו מצות תאכל במקום קדש בחצר אהל מועד יאכלוה

leviticus 6 10   לא תאפה חמץ חלקם נתתי אתה מאשי קדש קדשים הוא כחטאת וכאשם

leviticus 6 11   כל זכר בבני אהרן יאכלנה חק עולם לדרתיכם מאשי יהוה כל אשר יגע בהם יקדש

leviticus 6 12   וידבר יהוה אל משה לאמר

leviticus 6 13   זה קרבן אהרן ובניו אשר יקריבו ליהוה ביום המשח אתו עשירת האפה סלת מנחה תמיד מחציתה בבקר ומחציתה בערב

leviticus 6 14   על מחבת בשמן תעשה מרבכת תביאנה תפיני מנחת פתים תקריב ריח ניחח ליהוה

leviticus 6 15   והכהן המשיח תחתיו מבניו יעשה אתה חק עולם ליהוה כליל תקטר

leviticus 6 16   וכל מנחת כהן כליל תהיה לא תאכל

leviticus 6 17   וידבר יהוה אל משה לאמר

leviticus 6 18   דבר אל אהרן ואל בניו לאמר זאת תורת החטאת במקום אשר תשחט העלה תשחט החטאת לפני יהוה קדש ק͏דשים הוא

leviticus 6 19   הכהן המחטא אתה יאכלנה במקום קדש תאכל בחצר אהל מועד

leviticus 6 20   כל אשר יגע בבשרה יקדש ואשר יזה מדמה על הבגד אשר יזה עליה תכבס במקום קדש

leviticus 6 21   וכלי חרש אשר תבשל בו ישבר ואם בכלי נחשת בשלה ומרק ושטף במים

leviticus 6 22   כל זכר בכהנים יאכל אתה קדש ק͏דשים הוא

leviticus 6 23   וכל חטאת אשר יובא מדמה אל אהל מועד לכפר בקדש לא תאכל באש תשרף

leviticus 7 1   וזאת תורת האשם קדש ק͏דשים הוא

leviticus 7 2   במקום אשר ישחטו את העלה ישחטו את האשם ואת דמו יזרק על המזבח סביב

leviticus 7 3   ואת כל חלבו יקריב ממנו את האליה ואת החלב המכסה את הקרב

leviticus 7 4   ואת שתי הכלית ואת החלב אשר עליהן אשר על הכסלים ואת היתרת על הכבד על הכלית יסירנה

leviticus 7 5   והקטיר אתם הכהן המזבחה אשה ליהוה אשם הוא

leviticus 7 6   כל זכר בכהנים יאכלנו במקום קדוש יאכל קדש קדשים הוא

leviticus 7 7   כחטאת כאשם תורה אחת להם הכהן אשר יכפר בו לו יהיה

leviticus 7 8   והכהן המקריב את עלת איש עור העלה אשר הקריב לכהן לו יהיה

leviticus 7 9   וכל מנחה אשר תאפה בתנור וכל נעשה במרחשת ועל מחבת לכהן המקריב אתה לו תהיה

leviticus 7 10   וכל מנחה בלולה בשמן וחרבה לכל בני אהרן תהיה איש כאחיו

leviticus 7 11   וזאת תורת זבח השלמים אשר יקריב ליהוה

leviticus 7 12   אם על תודה יקריבנו והקריב על זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן

leviticus 7 13   על חלת לחם חמץ יקריב קרבנו על זבח תודת שלמיו

leviticus 7 14   והקריב ממנו אחד מכל קרבן תרומה ליהוה לכהן הזרק את דם השלמים לו יהיה

leviticus 7 15   ובשר זבח תודת שלמיו ביום קרבנו יאכל לא יניח ממנו עד בקר

leviticus 7 16   ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל

leviticus 7 17   והנותר מבשר הזבח ביום השלישי באש ישרף

leviticus 7 18   ואם האכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא

leviticus 7 19   והבשר אשר יגע בכל טמא לא יאכל באש ישרף והבשר כל טהור יאכל בשר

leviticus 7 20   והנפש אשר תאכל בשר מזבח השלמים אשר ליהוה וטמאתו עליו ונכרתה הנפש ההוא מעמיה

leviticus 7 21   ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר ליהוה ונכרתה הנפש ההוא מעמיה

leviticus 7 22   וידבר יהוה אל משה לאמר

leviticus 7 23   דבר אל בני ישראל לאמר כל חלב שור וכשב ועז לא תאכלו

leviticus 7 24   וחלב נבלה וחלב טרפה יעשה לכל מלאכה ואכל לא תאכלהו

leviticus 7 25   כי כל אכל חלב מן הבהמה אשר יקריב ממנה אשה ליהוה ונכרתה הנפש האכלת מעמיה

leviticus 7 26   וכל דם לא תאכלו בכל מושבתיכם לעוף ולבהמה

leviticus 7 27   כל נפש אשר תאכל כל דם ונכרתה הנפש ההוא מעמיה

leviticus 7 28   וידבר יהוה אל משה לאמר

leviticus 7 29   דבר אל בני ישראל לאמר המקריב את זבח שלמיו ליהוה יביא את קרבנו ליהוה מזבח שלמיו

leviticus 7 30   ידיו תביאינה את אשי יהוה את החלב על החזה יביאנו את החזה להניף אתו תנופה לפני יהוה

leviticus 7 31   והקטיר הכהן את החלב המזבחה והיה החזה לאהרן ולבניו

leviticus 7 32   ואת שוק הימין תתנו תרומה לכהן מזבחי שלמיכם

leviticus 7 33   המקריב את דם השלמים ואת החלב מבני אהרן לו תהיה שוק הימין למנה

leviticus 7 34   כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל

leviticus 7 35   זאת משחת אהרן ומשחת בניו מאשי יהוה ביום הקריב אתם לכהן ליהוה

leviticus 7 36   אשר צוה יהוה לתת להם ביום משחו אתם מאת בני ישראל חקת עולם לדרתם

leviticus 7 37   זאת התורה לעלה למנחה ולחטאת ולאשם ולמלואים ולזבח השלמים

leviticus 7 38   אשר צוה יהוה את משה בהר סיני ביום צותו את בני ישראל להקריב את קרבניהם ליהוה במדבר סיני

leviticus 8 1   וידבר יהוה אל משה לאמר

leviticus 8 2   קח את אהרן ואת בניו אתו ואת הבגדים ואת שמן המשחה ואת פר ה͏חטאת ואת שני האילים ואת סל המצות

leviticus 8 3   ואת כל העדה הקהל אל פתח אהל מועד

leviticus 8 4   ויעש משה כ͏אשר צוה יהוה אתו ותקהל העדה אל פתח אהל מועד

leviticus 8 5   ויאמר משה אל העדה זה הדבר אשר צוה יהוה לעשות

leviticus 8 6   ויקרב משה את אהרן ואת בניו וירחץ אתם במים

leviticus 8 7   ויתן עליו את הכתנת ויחגר אתו באבנט וילבש אתו את המעיל ויתן עליו את האפד ויחגר אתו בחשב האפד ויאפד לו בו

leviticus 8 8   וישם עליו את החשן ויתן אל החשן את האורים ואת התמים

leviticus 8 9   וישם את המצנפת על ראשו וישם על המצנפת אל מול פניו את ציץ הזהב נזר הקדש כאשר צוה יהוה את משה

leviticus 8 10   ויקח משה את שמן המשחה וימשח את המשכן ואת כל אשר בו ויקדש אתם

leviticus 8 11   ויז ממנו על המזבח שבע פעמים וימשח את המזבח ואת כל כליו ואת הכיר ואת כנו לקדשם

leviticus 8 12   ויצק משמן המשחה על ראש אהרן וימשח אתו לקדשו

leviticus 8 13   ויקרב משה את בני אהרן וילבשם כתנת ויחגר אתם אבנט ויחבש להם מגבעות כאשר צוה יהוה את משה

leviticus 8 14   ויגש את פר החטאת ויסמך אהרן ובניו את ידיהם על ראש פר ה͏חטאת

leviticus 8 15   וישחט ויקח משה את הדם ויתן על קרנות המזבח סביב באצבעו ויחטא את המזבח ואת הדם יצק אל יסוד המזבח ויקדשהו לכפר עליו

leviticus 8 16   ויקח את כל החלב אשר על הקרב ואת יתרת הכבד ואת שתי הכלית ואת חלבהן ויקטר משה המזבחה

leviticus 8 17   ואת הפר ואת ערו ואת בשרו ואת פרשו שרף באש מחוץ למחנה כאשר צוה יהוה את משה

leviticus 8 18   ויקרב את איל העלה ויסמכו אהרן ובניו את ידיהם על ראש האיל

leviticus 8 19   וישחט ויזרק משה את הדם על המזבח סביב

leviticus 8 20   ואת האיל נתח לנתחיו ויקטר משה את הראש ואת הנתחים ואת הפדר

leviticus 8 21   ואת הקרב ואת הכרעים רחץ במים ויקטר משה את כל האיל המזבחה עלה הוא לריח ניחח אשה הוא ליהוה כאשר צוה יהוה את משה

leviticus 8 22   ויקרב את האיל השני איל המלאים ויסמכו אהרן ובניו את ידיהם על ראש האיל

leviticus 8 23   וישחט ויקח משה מדמו ויתן על תנוך אזן אהרן הימנית ועל בהן ידו הימנית ועל בהן רגלו הימנית

leviticus 8 24   ויקרב את בני אהרן ויתן משה מן הדם על תנוך אזנם הימנית ועל בהן ידם הימנית ועל בהן רגלם הימנית ויזרק משה את הדם על ה͏מזבח סביב

leviticus 8 25   ויקח את החלב ואת האליה ואת כל החלב אשר על הקרב ואת יתרת הכבד ואת שתי הכלית ואת חלבהן ואת שוק הימין

leviticus 8 26   ומסל המצות אשר לפני יהוה לקח חלת מצה אחת וחלת לחם שמן אחת ורקיק אחד וישם על החלבים ועל שוק הימין

leviticus 8 27   ויתן את הכל על כפי אהרן ועל כפי בניו וינף אתם תנופה לפני יהוה

leviticus 8 28   ויקח משה אתם מעל כפיהם ויקטר המזבחה על העלה מלאים הם לריח ניחח אשה הוא ליהוה

leviticus 8 29   ויקח משה את החזה ויניפהו תנופה לפני יהוה מאיל המלאים למשה היה למנה כאשר צוה יהוה את משה

leviticus 8 30   ויקח משה משמן המשחה ומן הדם אשר על המזבח ויז על אהרן על בגדיו ועל בניו ועל בגדי בניו אתו ויקדש את אהרן את בגדיו ואת בניו ואת בגדי בניו אתו

leviticus 8 31   ויאמר משה אל אהרן ואל בניו בשלו את הבשר פתח אהל מועד ושם תאכלו אתו ואת הלחם אשר בסל המלאים כאשר צויתי לאמר אהרן ובניו יאכלהו

leviticus 8 32   והנותר בבשר ובלחם באש תשרפו

leviticus 8 33   ומפתח אהל מועד לא תצאו שבעת ימים עד יום מלאת ימי מלאיכם כי שבעת ימים ימלא את ידכם

leviticus 8 34   כאשר עשה ביום הזה צוה יהוה לעשת לכפר עליכם

leviticus 8 35   ופתח אהל מועד תשבו יומם ולילה שבעת ימים ושמרתם את משמרת יהוה ולא תמותו כי כן צויתי

leviticus 8 36   ויעש אהרן ובניו את כל הדברים אשר צוה יהוה ביד משה

leviticus 9 1   ויהי ביום השמיני קרא משה לאהרן ולבניו ולזקני ישראל

leviticus 9 2   ויאמר אל אהרן קח לך עגל בן בקר לחטאת ואיל לעלה תמימם והקרב לפני יהוה

leviticus 9 3   ואל בני ישראל תדבר לאמר קחו שעיר עזים לחטאת ועגל וכבש בני שנה תמימם לעלה

leviticus 9 4   ושור ואיל לשלמים לזבח לפני יהוה ומנחה בלולה בשמן כי היום יהוה נראה אליכם

leviticus 9 5   ויקחו את אשר צוה משה אל פני אהל מועד ויקרבו כל העדה ויעמדו לפני יהוה

leviticus 9 6   ויאמר משה זה הדבר אשר צוה יהוה תעשו וירא אליכם כבוד יהוה

leviticus 9 7   ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר ב͏עדם כאשר צוה יהוה

leviticus 9 8   ויקרב אהרן אל המזבח וישחט את עגל החטאת אשר לו

leviticus 9 9   ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח

leviticus 9 10   ואת החלב ואת הכלית ואת היתרת מן הכבד מן החטאת הקטיר המזבחה כאשר צוה יהוה את משה

leviticus 9 11   ואת הבשר ואת העור שרף באש מחוץ למחנה

leviticus 9 12   וישחט את העלה וימצאו בני אהרן אליו את הדם ויזרקהו על המזבח סביב

leviticus 9 13   ואת העלה המציאו אליו לנתחיה ואת הראש ויקטר על המזבח

leviticus 9 14   וירחץ את הקרב ואת הכרעים ויקטר על העלה המזבחה

leviticus 9 15   ויקרב את קרבן העם ויקח את שעיר החטאת אשר לעם וישחטהו ויחטאהו כראשון

leviticus 9 16   ויקרב את העלה ויעשה כמשפט

leviticus 9 17   ויקרב את המנחה וימלא כפו ממנה ויקטר על המזבח מלבד עלת הבקר

leviticus 9 18   וישחט את השור ואת האיל זבח השלמים אשר לעם וימצאו בני אהרן את הדם אליו ויזרקהו על המזבח סביב

leviticus 9 19   ואת החלבים מן השור ומן האיל האליה והמכסה והכלית ויתרת הכבד

leviticus 9 20   וישימו את החלבים על החזות ויקטר החלבים המזבחה

leviticus 9 21   ואת החזות ואת שוק הימין הניף אהרן תנופה לפני יהוה כאשר צוה משה

leviticus 9 22   וישא אהרן את ידו ידיו אל העם ויברכם וירד מעשת החטאת והעלה והשלמים

leviticus 9 23   ויבא משה ואהרן אל אהל מועד ויצאו ויברכו את העם וירא כבוד יהוה אל כל העם

leviticus 9 24   ותצא אש מלפני יהוה ותאכל על המזבח את העלה ואת החלבים וירא כל העם וירנו ויפלו על פניהם

leviticus 10 1   ויקחו בני אהרן נדב ואביהוא איש מחתתו ויתנו בהן אש וישימו עליה קטרת ויקרבו לפני יהוה אש זרה אשר לא צוה אתם

leviticus 10 2   ותצא אש מלפני יהוה ותאכל אותם וימתו לפני יהוה

leviticus 10 3   ויאמר משה אל אהרן הוא אשר דבר יהוה לאמר בקרבי אקדש ועל פני כל העם אכבד וידם אהרן

leviticus 10 4   ויקרא משה אל מישאל ואל אלצפן בני עזיאל דד אהרן ויאמר אלהם קרבו שאו את אחיכם מאת פני הקדש אל מחוץ למחנה

leviticus 10 5   ויקרבו וישאם בכתנתם אל מחוץ למחנה כאשר דבר משה

leviticus 10 6   ויאמר משה אל אהרן ולאלעזר ולאיתמר בניו ר͏אשיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית ישראל יבכו את השרפה אשר שרף יהוה

leviticus 10 7   ומפתח אהל מועד לא תצאו פן תמתו כי שמן משחת יהוה עליכם ויעשו כדבר משה

leviticus 10 8   וידבר יהוה אל אהרן לאמר

leviticus 10 9   יין ושכר אל תשת אתה ובניך אתך בבאכם אל אהל מועד ולא תמתו חקת עולם לדרתיכם

leviticus 10 10   ולהבדיל בין הקדש ובין החל ובין הטמא ובין הטהור

leviticus 10 11   ולהורת את בני ישראל את כל החקים אשר דבר יהוה אליהם ביד משה

leviticus 10 12   וידבר משה אל אהרן ואל אלעזר ואל איתמר בניו הנותרים קחו את המנחה הנותרת מאשי יהוה ואכלוה מצות אצל המזבח כי קדש קדשים הוא

leviticus 10 13   ואכלתם אתה במקום קדש כי חקך וחק בניך הוא מאשי יהוה כי כן צויתי

leviticus 10 14   ואת חזה התנופה ואת שוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שלמי בני ישראל

leviticus 10 15   שוק התרומה וחזה התנופה על אשי החלבים יביאו להניף תנופה לפני יהוה והיה לך ולבניך אתך לחק עולם כאשר צוה יהוה

leviticus 10 16   ואת שעיר החטאת דרש דרש משה והנה שרף ויקצף על אלעזר ועל איתמר בני אהרן הנותרם לאמר

leviticus 10 17   מדוע לא אכלתם את החטאת במקום הקדש כי קדש קדשים הוא ואתה נתן לכם לשאת את עון העדה לכפר עליהם לפני יהוה

leviticus 10 18   הן לא הובא את דמה אל הקדש פנימה אכול תאכלו אתה בקדש כאשר צויתי

leviticus 10 19   וידבר אהרן אל משה הן היום הקריבו את חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני יהוה

leviticus 10 20   וישמע משה וייטב בעיניו

leviticus 11 1   וידבר יהוה אל משה ואל אהרן לאמר אלהם

leviticus 11 2   דברו אל בני ישראל לאמר זאת החיה אשר תאכלו מכל הבהמה אשר על הארץ

leviticus 11 3   כל מפרסת פרסה ושסעת שסע פרסת מעלת גרה בבהמה אתה תאכלו

leviticus 11 4   אך את זה לא תאכלו ממעלי הגרה וממפריסי הפרסה את הגמל כי מעלה גרה הוא ופרסה איננו מפריס טמא הוא לכם

leviticus 11 5   ואת השפן כי מעלה גרה הוא ופרסה לא יפריס טמא הוא לכם

leviticus 11 6   ואת הארנבת כי מעלת גרה הוא ופרסה לא הפריסה טמאה הוא לכם

leviticus 11 7   ואת החזיר כי מפריס פרסה הוא ושסע שסע פרסה והוא גרה לא יגר טמא הוא לכם

leviticus 11 8   מבשרם לא תאכלו ובנבלתם לא תגעו טמאים הם לכם

leviticus 11 9   את זה תאכלו מכל אשר במים כל אשר לו סנפיר וקשקשת במים בימים ובנחלים אתם תאכלו

leviticus 11 10   וכל אשר אין לו סנפיר וקשקשת בימים ובנחלים מכל שרץ המים ומכל נפש החיה אשר במים שקץ הם לכם

leviticus 11 11   ושקץ יהיו לכם מבשרם לא תאכלו ואת נבלתם תשקצו

leviticus 11 12   כל אשר אין לו סנפיר וקשקשת במים שקץ הוא לכם

leviticus 11 13   ואת אלה תשקצו מן העוף לא יאכלו שקץ הם את הנשר ואת הפרס ואת העזניה

leviticus 11 14   ואת הדאה ואת האיה למינה

leviticus 11 15   את כל ערב למינו

leviticus 11 16   ואת בת היענה ואת התחמס ואת השחף ואת הנץ למינהו

leviticus 11 17   ואת הכוס ואת השלך ואת הינשוף

leviticus 11 18   ואת התנשמת ואת הקאת ואת הרחם

leviticus 11 19   ואת החסידה האנפה למינה ואת הדוכיפת ואת העטלף

leviticus 11 20   כל שרץ העוף ההלך על ארבע שקץ הוא לכם

leviticus 11 21   אך את זה תאכלו מכל שרץ העוף ההלך על ארבע אשר לא לו כרעים ממעל לרגליו לנתר בהן על הארץ

leviticus 11 22   את אלה מהם תאכלו את ה͏ארבה למינו ואת הסלעם למינהו ואת החרגל למינהו ואת החגב למינהו

leviticus 11 23   וכל שרץ העוף אשר לו ארבע רגלים שקץ הוא לכם

leviticus 11 24   ולאלה תטמאו כל הנגע בנבלתם יטמא עד הערב

leviticus 11 25   וכל הנשא מנבלתם יכבס בגדיו וטמא עד הערב

leviticus 11 26   לכל הבהמה אשר הוא מפרסת פרסה ושסע איננה שסעת וגרה איננה מעלה טמאים הם לכם כל הנגע בהם יטמא

leviticus 11 27   וכל הולך על כפיו בכל החיה ההלכת על ארבע טמאים הם לכם כל הנגע בנבלתם יטמא עד הערב

leviticus 11 28   והנשא את נבלתם יכבס בגדיו וטמא עד הערב טמאים המה לכם

leviticus 11 29   וזה לכם הטמא בשרץ השרץ על הארץ החלד והעכבר והצב למינהו

leviticus 11 30   והאנקה והכח והלטאה והחמט והתנשמת

leviticus 11 31   אלה הטמאים לכם בכל השרץ כל הנגע בהם במתם יטמא עד הערב

leviticus 11 32   וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר

leviticus 11 33   וכל כלי חרש אשר יפל מהם אל תוכו כל אשר בתוכו יטמא ואתו תשברו

leviticus 11 34   מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא

leviticus 11 35   וכל אשר יפל מנבלתם עליו יטמא תנור וכירים יתץ טמאים הם וטמאים יהיו לכם

leviticus 11 36   אך מעין ובור מקוה מים יהיה טהור ונגע בנבלתם יטמא

leviticus 11 37   וכי יפל מנבלתם על כל זרע זרוע אשר יזרע טהור הוא

leviticus 11 38   וכי יתן מים על זרע ונפל מנבלתם עליו טמא הוא לכם

leviticus 11 39   וכי ימות מן הבהמה אשר היא לכם לאכלה הנגע בנבלתה יטמא עד הערב

leviticus 11 40   והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב

leviticus 11 41   וכל השרץ השרץ על הארץ שקץ הוא לא יאכל

leviticus 11 42   כל הולך על גחון וכל הולך על ארבע עד כל מרבה רגלים לכל השרץ השרץ על הארץ לא תאכלום כי שקץ הם

leviticus 11 43   אל תשקצו את נפשתיכם בכל השרץ השרץ ולא תטמאו בהם ונטמתם בם

leviticus 11 44   כי אני יהוה אלהיכם והתקדשתם והייתם קדשים כי קדוש אני ולא תטמאו את נפשתיכם בכל השרץ הרמש על הארץ

leviticus 11 45   כי אני יהוה המעלה אתכם מארץ מצרים להית לכם לאלהים והייתם קדשים כי קדוש אני

leviticus 11 46   זאת תורת הבהמה והעוף וכל נפש החיה הרמשת במים ולכל נפש השרצת על הארץ

leviticus 11 47   להבדיל בין הטמא ובין הטהר ובין החיה הנאכלת ובין החיה אשר לא תאכל

leviticus 12 1   וידבר יהוה אל משה לאמר

leviticus 12 2   דבר אל בני ישראל לאמר אשה כי תזריע וילדה זכר וטמאה שבעת ימים כימי נדת דותה תטמא

leviticus 12 3   וביום השמיני ימול בשר ערלתו

leviticus 12 4   ושלשים יום ושלשת ימים תשב בדמי טהרה בכל קדש לא תגע ואל המקדש לא תבא עד מלאת ימי טהרה

leviticus 12 5   ואם נקבה תלד וטמאה שבעים כנדתה וששים יום וששת ימים תשב על דמי טהרה

leviticus 12 6   ובמלאת ימי טהרה לבן או לבת תביא כבש בן שנתו לעלה ובן יונה או תר לחטאת אל פתח אהל מועד אל הכהן

leviticus 12 7   והקריבו לפני יהוה וכפר עליה וטהרה ממקר דמיה זאת תורת הילדת לזכר או לנקבה

leviticus 12 8   ואם לא תמצא ידה די שה ולקחה שתי תרים או שני בני יונה אחד לעלה ואחד לחטאת וכפר עליה הכהן וטהרה

leviticus 13 1   וידבר יהוה אל משה ואל אהרן לאמר

leviticus 13 2   אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים

leviticus 13 3   וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא וראהו הכהן וטמא אתו

leviticus 13 4   ואם בהרת לבנה הוא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים

leviticus 13 5   וראהו הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית

leviticus 13 6   וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן מספחת היא וכבס בגדיו וטהר

leviticus 13 7   ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן

leviticus 13 8   וראה הכהן והנה פשתה המספחת בעור וטמאו הכהן צרעת הוא

leviticus 13 9   נגע צרעת כי תהיה באדם והובא אל הכהן

leviticus 13 10   וראה הכהן והנה שאת לבנה בעור והיא הפכה שער לבן ומחית בשר חי בשאת

leviticus 13 11   צרעת נושנת הוא בעור בשרו וטמאו הכהן לא יסגרנו כי טמא הוא

leviticus 13 12   ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן

leviticus 13 13   וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא

leviticus 13 14   וביום הראות בו בשר חי יטמא

leviticus 13 15   וראה הכהן את הבשר החי וטמאו הבשר החי טמא הוא צרעת הוא

leviticus 13 16   או כי ישוב הבשר החי ונהפך ללבן ובא אל הכהן

leviticus 13 17   וראהו הכהן והנה נהפך הנגע ללבן וטהר הכהן את הנגע טהור הוא

leviticus 13 18   ובשר כי יהיה בו בערו שחין ונרפא

leviticus 13 19   והיה במקום השחין שאת לבנה או בהרת לבנה אדמדמת ונראה אל הכהן

leviticus 13 20   וראה הכהן והנה מראה שפל מן העור ושערה הפך לבן וטמאו הכהן נגע צרעת הוא בשחין פרחה

leviticus 13 21   ואם יראנה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים

leviticus 13 22   ואם פשה תפשה בעור וטמא הכהן אתו נגע הוא

leviticus 13 23   ואם תחתיה תעמד הבהרת לא פשתה צרבת השחין הוא וטהרו הכהן

leviticus 13 24   או בשר כי יהיה בערו מכות אש והיתה מחית המכוה בהרת לבנה אדמדמת או לבנה

leviticus 13 25   וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא

leviticus 13 26   ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים

leviticus 13 27   וראהו הכהן ביום השביעי אם פשה תפשה בעור וטמא הכהן אתו נגע צרעת הוא

leviticus 13 28   ואם תחתיה תעמד הבהרת לא פשתה בעור והוא כהה שאת המכוה הוא וטהרו הכהן כי צרבת המכוה הוא

leviticus 13 29   ואיש או אשה כי יהיה בו נגע בראש או בזקן

leviticus 13 30   וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא

leviticus 13 31   וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים

leviticus 13 32   וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור

leviticus 13 33   והתגלח ואת הנתק לא יגלח והסגיר הכהן את הנתק שבעת ימים שנית

leviticus 13 34   וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהר אתו הכהן וכבס בגדיו וטהר

leviticus 13 35   ואם פשה יפשה הנתק בעור אחרי טהרתו

leviticus 13 36   וראהו הכהן והנה פשה הנתק בעור לא יבקר הכהן לשער הצהב טמא הוא

leviticus 13 37   ואם בעיניו עמד הנתק ושער שחר צמח בו נרפא הנתק טהור הוא וטהרו הכהן

leviticus 13 38   ואיש או אשה כי יהיה בעור בשרם בהרת בהרת לבנת

leviticus 13 39   וראה הכהן והנה בעור בשרם בהרת כהות לבנת בהק הוא פרח בעור טהור הוא

leviticus 13 40   ואיש כי ימרט ראשו קרח הוא טהור הוא

leviticus 13 41   ואם מפאת פניו ימרט ראשו גבח הוא טהור הוא

leviticus 13 42   וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו

leviticus 13 43   וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר

leviticus 13 44   איש צרוע הוא טמא הוא טמא יטמאנו הכהן בראשו נגעו

leviticus 13 45   והצרוע אשר בו הנגע בגדיו יהיו פרמים וראשו יהיה פרוע ועל שפם יעטה וטמא טמא יקרא

leviticus 13 46   כל ימי אשר הנגע בו יטמא טמא הוא בדד ישב מחוץ למחנה מושבו

leviticus 13 47   והבגד כי יהיה בו נגע צרעת בבגד צמר או בבגד פשתים

leviticus 13 48   או בשתי או בערב לפשתים ולצמר או בעור או בכל מלאכת עור

leviticus 13 49   והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן

leviticus 13 50   וראה הכהן את הנגע והסגיר את הנגע שבעת ימים

leviticus 13 51   וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא

leviticus 13 52   ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף

leviticus 13 53   ואם יראה הכהן והנה לא פשה הנגע בבגד או בשתי או בערב או בכל כלי עור

leviticus 13 54   וצוה הכהן וכבסו את אשר בו הנגע והסגירו שבעת ימים שנית

leviticus 13 55   וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו

leviticus 13 56   ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב

leviticus 13 57   ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע

leviticus 13 58   והבגד או השתי או הערב או כל כלי העור אשר תכבס וסר מהם הנגע וכבס שנית וטהר

leviticus 13 59   זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו

leviticus 14 1   וידבר יהוה אל משה לאמר

leviticus 14 2   זאת תהיה תורת המצרע ביום טהרתו והובא אל הכהן

leviticus 14 3   ויצא הכהן אל מחוץ למחנה וראה הכהן והנה נרפא נגע הצרעת מן הצרוע

leviticus 14 4   וצוה הכהן ולקח למטהר שתי צפרים חיות טהרות ועץ ארז ושני תולעת ואזב

leviticus 14 5   וצוה הכהן ושחט את הצפור האחת אל כלי חרש על מים חיים

leviticus 14 6   את הצפר החיה יקח אתה ואת עץ הארז ואת שני התולעת ואת האזב וטבל אותם ואת הצפר ה͏חיה בדם הצפר השחטה על המים ה͏חיים

leviticus 14 7   והזה על המטהר מן הצרעת שבע פעמים וטהרו ושלח את הצפר החיה על פני השדה

leviticus 14 8   וכבס המטהר את בגדיו וגלח את כל שערו ורחץ במים וטהר ואחר יבוא אל המחנה וישב מחוץ לאהלו שבעת ימים

leviticus 14 9   והיה ביום השביעי יגלח את כל שערו את ראשו ואת זקנו ואת גבת עיניו ואת כל שערו יגלח וכבס את בגדיו ורחץ את בשרו במים וטהר

leviticus 14 10   וביום השמיני יקח שני כבשים תמימים וכבשה אחת בת שנתה תמימה ושלשה עשרנים סלת מנחה בלולה בשמן ולג אחד שמן

leviticus 14 11   והעמיד הכהן המטהר את האיש המטהר ואתם לפני יהוה פתח אהל מועד

leviticus 14 12   ולקח הכהן את הכבש האחד והקריב אתו לאשם ואת לג השמן והניף אתם תנופה לפני יהוה

leviticus 14 13   ושחט את הכבש במקום אשר ישחט את החטאת ואת העלה במקום הקדש כי כחטאת האשם הוא לכהן קדש ק͏דשים הוא

leviticus 14 14   ולקח הכהן מדם האשם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית

leviticus 14 15   ולקח הכהן מלג השמן ויצק על כף הכהן השמאלית

leviticus 14 16   וטבל הכהן את אצבעו הימנית מן השמן אשר על כפו השמאלית והזה מן השמן באצבעו שבע פעמים לפני יהוה

leviticus 14 17   ומיתר השמן אשר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית על דם האשם

leviticus 14 18   והנותר בשמן אשר על כף הכהן יתן על ראש המטהר וכפר עליו הכהן לפני יהוה

leviticus 14 19   ועשה הכהן את החטאת וכפר על המטהר מטמאתו ואחר ישחט את העלה

leviticus 14 20   והעלה הכהן את העלה ואת המנחה המזבחה וכפר עליו הכהן וטהר

leviticus 14 21   ואם דל הוא ואין ידו משגת ולקח כבש אחד אשם לתנופה לכפר עליו ועשרון סלת אחד בלול בשמן למנחה ולג שמן

leviticus 14 22   ושתי תרים או שני בני יונה אשר תשיג ידו והיה אחד חטאת והאחד עלה

leviticus 14 23   והביא אתם ביום השמיני לטהרתו אל הכהן אל פתח אהל מועד לפני יהוה

leviticus 14 24   ולקח הכהן את כבש האשם ואת לג השמן והניף אתם הכהן תנופה לפני יהוה

leviticus 14 25   ושחט את כבש האשם ולקח הכהן מדם האשם ונתן על תנוך אזן המטהר הימנית ועל בהן ידו הימנית ועל בהן רגלו הימנית

leviticus 14 26   ומן השמן יצק הכהן על כף הכהן השמאלית

leviticus 14 27   והזה הכהן באצבעו הימנית מן השמן אשר על כפו השמאלית שבע פעמים לפני יהוה

leviticus 14 28   ונתן הכהן מן השמן אשר על כפו על תנוך אזן המטהר הימנית ועל בהן ידו הימנית ועל בהן רגלו הימנית על מקום דם האשם

leviticus 14 29   והנותר מן השמן אשר על כף הכהן יתן על ראש המטהר לכפר עליו לפני יהוה

leviticus 14 30   ועשה את האחד מן התרים או מן בני היונה מאשר תשיג ידו

leviticus 14 31   את אשר תשיג ידו את האחד חטאת ואת האחד עלה על המנחה וכפר הכהן על המטהר לפני יהוה

leviticus 14 32   זאת תורת אשר בו נגע צרעת אשר לא תשיג ידו בטהרתו

leviticus 14 33   וידבר יהוה אל משה ואל אהרן לאמר

leviticus 14 34   כי תבאו אל ארץ כנען אשר אני נתן לכם לאחזה ונתתי נגע צרעת בבית ארץ אחזתכם

leviticus 14 35   ובא אשר לו הבית והגיד לכהן לאמר כנגע נראה לי בבית

leviticus 14 36   וצוה הכהן ופנו את הבית בטרם יבא הכהן לראות את הנגע ולא יטמא כל אשר בבית ואחר כן יבא הכהן לראות את הבית

leviticus 14 37   וראה את הנגע והנה הנגע בקירת הבית שקערורת ירקרקת או אדמדמת ומראיהן שפל מן הקיר

leviticus 14 38   ויצא הכהן מן הבית אל פתח הבית והסגיר את הבית שבעת ימים

leviticus 14 39   ושב הכהן ביום השביעי וראה והנה פשה הנגע בקירת הבית

leviticus 14 40   וצוה הכהן וחלצו את האבנים אשר בהן הנגע והשליכו אתהן אל מחוץ לעיר אל מקום טמא

leviticus 14 41   ואת הבית יקצע מבית סביב ושפכו את העפר אשר הקצו אל מחוץ לעיר אל מקום טמא

leviticus 14 42   ולקחו אבנים אחרות והביאו אל תחת האבנים ועפר אחר יקח וטח את הבית

leviticus 14 43   ואם ישוב הנגע ופרח בבית אחר חלץ את האבנים ואחרי הקצות את הבית ואחרי הטוח

leviticus 14 44   ובא הכהן וראה והנה פשה הנגע בבית צרעת ממארת הוא בבית טמא הוא

leviticus 14 45   ונתץ את הבית את אבניו ואת עציו ואת כל עפר הבית והוציא אל מחוץ לעיר אל מקום טמא

leviticus 14 46   והבא אל הבית כל ימי הסגיר אתו יטמא עד הערב

leviticus 14 47   והשכב בבית יכבס את בגדיו והאכל בבית יכבס את בגדיו

leviticus 14 48   ואם בא יבא הכהן וראה והנה לא פשה הנגע בבית אחרי הטח את הבית וטהר הכהן את הבית כי נרפא הנגע

leviticus 14 49   ולקח לחטא את הבית שתי צפרים ועץ ארז ושני תולעת ואזב

leviticus 14 50   ושחט את הצפר האחת אל כלי חרש על מים חיים

leviticus 14 51   ולקח את עץ הארז ואת האזב ואת שני התולעת ואת הצפר ה͏חיה וטבל אתם בדם הצפר השחוטה ובמים החיים והזה אל הבית שבע פעמים

leviticus 14 52   וחטא את הבית בדם הצפור ובמים החיים ובצפר החיה ובעץ הארז ובאזב ובשני התולעת

leviticus 14 53   ושלח את הצפר החיה אל מחוץ לעיר אל פני השדה וכפר על הבית וטהר

leviticus 14 54   זאת התורה לכל נגע הצרעת ולנתק

leviticus 14 55   ולצרעת הבגד ולבית

leviticus 14 56   ולשאת ולספחת ולבהרת

leviticus 14 57   להורת ביום הטמא וביום הטהר זאת תורת הצרעת

leviticus 15 1   וידבר יהוה אל משה ואל אהרן לאמר

leviticus 15 2   דברו אל בני ישראל ואמרתם אלהם איש איש כי יהיה זב מבשרו זובו טמא הוא

leviticus 15 3   וזאת תהיה טמאתו בזובו רר בשרו את זובו או החתים בשרו מזובו טמאתו הוא

leviticus 15 4   כל המשכב אשר ישכב עליו הזב יטמא וכל הכלי אשר ישב עליו יטמא

leviticus 15 5   ואיש אשר יגע במשכבו יכבס בגדיו ורחץ במים וטמא עד הערב

leviticus 15 6   והישב על הכלי אשר ישב עליו הזב יכבס בגדיו ורחץ במים וטמא עד הערב

leviticus 15 7   והנגע בבשר הזב יכבס בגדיו ורחץ במים וטמא עד הערב

leviticus 15 8   וכי ירק הזב בטהור וכבס בגדיו ורחץ במים וטמא עד הערב

leviticus 15 9   וכל המרכב אשר ירכב עליו הזב יטמא

leviticus 15 10   וכל הנגע בכל אשר יהיה תחתיו יטמא עד הערב והנושא אותם יכבס בגדיו ורחץ במים וטמא עד הערב

leviticus 15 11   וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב

leviticus 15 12   וכלי חרש אשר יגע בו הזב ישבר וכל כלי עץ ישטף במים

leviticus 15 13   וכי יטהר הזב מזובו וספר לו שבעת ימים לטהרתו וכבס בגדיו ורחץ בשרו במים חיים וטהר

leviticus 15 14   וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן

leviticus 15 15   ועשה אתם הכהן אחד חטאת והאחד עלה וכפר עליו הכהן לפני יהוה מזובו

leviticus 15 16   ואיש כי תצא ממנו שכבת זרע ורחץ במים את כל בשרו וטמא עד הערב

leviticus 15 17   וכל בגד וכל עור אשר יהיה עליו שכבת זרע וכבס במים וטמא עד הערב

leviticus 15 18   ואשה אשר ישכב איש אתה שכבת זרע ורחצו במים וטמאו עד הערב

leviticus 15 19   ואשה כי תהיה זבה דם יהיה זבה בבשרה שבעת ימים תהיה בנדתה וכל הנגע בה יטמא עד הערב

leviticus 15 20   וכל אשר תשכב עליו בנדתה יטמא וכל אשר תשב עליו יטמא

leviticus 15 21   וכל הנגע במשכבה יכבס בגדיו ורחץ במים וטמא עד הערב

leviticus 15 22   וכל הנגע בכל כלי אשר תשב עליו יכבס בגדיו ורחץ במים וטמא עד הערב

leviticus 15 23   ואם על המשכב הוא או על הכלי אשר הוא ישבת עליו בנגעו בו יטמא עד הערב

leviticus 15 24   ואם שכב ישכב איש אתה ותהי נדתה עליו וטמא שבעת ימים וכל המשכב אשר ישכב עליו יטמא

leviticus 15 25   ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה טמאה הוא

leviticus 15 26   כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטמאת נדתה

leviticus 15 27   וכל הנוגע בם יטמא וכבס בגדיו ורחץ במים וטמא עד הערב

leviticus 15 28   ואם טהרה מזובה וספרה לה שבעת ימים ואחר תטהר

leviticus 15 29   וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד

leviticus 15 30   ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה

leviticus 15 31   והזרתם את בני ישראל מטמאתם ולא ימתו בטמאתם בטמאם את משכני אשר בתוכם

leviticus 15 32   זאת תורת הזב ואשר תצא ממנו שכבת זרע לטמאה בה

leviticus 15 33   והדוה בנדתה והזב את זובו לזכר ולנקבה ולאיש אשר ישכב עם טמאה

leviticus 16 1   וידבר יהוה אל משה אחרי מות שני בני אהרן בקרבתם לפני יהוה וימתו

leviticus 16 2   ויאמר יהוה אל משה דבר אל אהרן אחיך ואל יבא בכל עת אל הקדש מבית לפרכת אל פני הכפרת אשר על הארן ולא ימות כי בענן אראה על הכפרת

leviticus 16 3   בזאת יבא אהרן אל הקדש בפר בן בקר לחטאת ואיל לעלה

leviticus 16 4   כתנת בד קדש ילבש ומכנסי בד יהיו על בשרו ובאבנט בד יחגר ובמצנפת בד יצנף בגדי קדש הם ורחץ במים את בשרו ולבשם

leviticus 16 5   ומאת עדת בני ישראל יקח שני שעירי עזים לחטאת ואיל אחד לעלה

leviticus 16 6   והקריב אהרן את פר החטאת אשר לו וכפר בעדו ובעד ביתו

leviticus 16 7   ולקח את שני השעירם והעמיד אתם לפני יהוה פתח אהל מועד

leviticus 16 8   ונתן אהרן על שני השעירם גורלות גורל אחד ליהוה וגורל אחד לעזאזל

leviticus 16 9   והקריב אהרן את השעיר אשר עלה עליו הגורל ליהוה ועשהו חטאת

leviticus 16 10   והשעיר אשר עלה עליו הגורל לעזאזל יעמד חי לפני יהוה לכפר עליו לשלח אתו לעזאזל המדברה

leviticus 16 11   והקריב אהרן את פר החטאת אשר לו וכפר בעדו ובעד ביתו ושחט את פר ה͏חטאת אשר לו

leviticus 16 12   ולקח מלא המחתה גחלי אש מעל המזבח מלפני יהוה ומלא חפניו קטרת סמים דקה והביא מבית לפרכת

leviticus 16 13   ונתן את הקטרת על האש לפני יהוה וכסה ענן הקטרת את הכפרת אשר על העדות ולא ימות

leviticus 16 14   ולקח מדם הפר והזה באצבעו על פני הכפרת קדמה ולפני הכפרת יזה שבע פעמים מן הדם באצבעו

leviticus 16 15   ושחט את שעיר החטאת אשר לעם והביא את דמו אל מבית לפרכת ועשה את דמו כאשר עשה לדם הפר והזה אתו על הכפרת ולפני הכפרת

leviticus 16 16   וכפר על הקדש מטמאת בני ישראל ומפשעיהם לכל חטאתם וכן יעשה לאהל מועד השכן אתם בתוך טמאתם

leviticus 16 17   וכל אדם לא יהיה באהל מועד בבאו לכפר בקדש עד צאתו וכפר בעדו ובעד ביתו ובעד כל קהל ישראל

leviticus 16 18   ויצא אל המזבח אשר לפני יהוה וכפר עליו ולקח מדם הפר ומדם השעיר ונתן על קרנות המזבח סביב

leviticus 16 19   והזה עליו מן הדם באצבעו שבע פעמים וטהרו וקדשו מטמאת בני ישראל

leviticus 16 20   וכלה מכפר את הקדש ואת אהל מועד ואת המזבח והקריב את השעיר החי

leviticus 16 21   וסמך אהרן את שתי ידו ידיו על ראש השעיר החי והתודה עליו את כל עונת בני ישראל ואת כל פשעיהם לכל חטאתם ונתן אתם על ראש השעיר ושלח ביד איש עתי המדברה

leviticus 16 22   ונשא השעיר עליו את כל עונתם אל ארץ גזרה ושלח את השעיר במדבר

leviticus 16 23   ובא אהרן אל אהל מועד ופשט את בגדי הבד אשר לבש בבאו אל הקדש והניחם שם

leviticus 16 24   ורחץ את בשרו במים במקום קדוש ולבש את בגדיו ויצא ועשה את עלתו ואת עלת העם וכפר בעדו ובעד העם

leviticus 16 25   ואת חלב החטאת יקטיר המזבחה

leviticus 16 26   והמשלח את השעיר לעזאזל יכבס בגדיו ורחץ את בשרו במים ואחרי כן יבוא אל המחנה

leviticus 16 27   ואת פר ה͏חטאת ואת שעיר החטאת אשר הובא את דמם לכפר בקדש יוציא אל מחוץ למחנה ושרפו באש את ערתם ואת בשרם ואת פרשם

leviticus 16 28   והשרף אתם יכבס בגדיו ורחץ את בשרו במים ואחרי כן יבוא אל המחנה

leviticus 16 29   והיתה לכם לחקת עולם בחדש השביעי בעשור לחדש תענו את נפשתיכם וכל מלאכה לא תעשו האזרח והגר הגר בתוככם

leviticus 16 30   כי ביום הזה יכפר עליכם לטהר אתכם מכל חטאתיכם לפני יהוה תטהרו

leviticus 16 31   שבת שבתון היא לכם ועניתם את נפשתיכם חקת עולם

leviticus 16 32   וכפר הכהן אשר ימשח אתו ואשר ימלא את ידו לכהן תחת אביו ולבש את בגדי הבד בגדי הקדש

leviticus 16 33   וכפר את מקדש הקדש ואת אהל מועד ואת המזבח יכפר ועל הכהנים ועל כל עם הקהל יכפר

leviticus 16 34   והיתה זאת לכם לחקת עולם לכפר על בני ישראל מכל חטאתם אחת בשנה ויעש כאשר צוה יהוה את משה

leviticus 17 1   וידבר יהוה אל משה לאמר

leviticus 17 2   דבר אל אהרן ואל בניו ואל כל בני ישראל ואמרת אליהם זה הדבר אשר צוה יהוה לאמר

leviticus 17 3   איש איש מבית ישראל אשר ישחט שור או כשב או עז במחנה או אשר ישחט מחוץ למחנה

leviticus 17 4   ואל פתח אהל מועד לא הביאו להקריב קרבן ליהוה לפני משכן יהוה דם יחשב לאיש ההוא דם שפך ונכרת האיש ההוא מקרב עמו

leviticus 17 5   למען אשר יביאו בני ישראל את זבחיהם אשר הם זבחים על פני השדה ו͏הביאם ליהוה אל פתח אהל מועד אל הכהן וזבחו זבחי שלמים ליהוה אותם

leviticus 17 6   וזרק הכהן את הדם על מזבח יהוה פתח אהל מועד והקטיר החלב לריח ניחח ליהוה

leviticus 17 7   ולא יזבחו עוד את זבחיהם לשעירם אשר הם זנים אחריהם חקת עולם תהיה זאת להם לדרתם

leviticus 17 8   ואלהם תאמר איש איש מבית ישראל ומן הגר אשר יגור בתוכם אשר יעלה עלה או זבח

leviticus 17 9   ואל פתח אהל מועד לא יביאנו לעשות אתו ליהוה ונכרת האיש ההוא מעמיו

leviticus 17 10   ואיש איש מבית ישראל ומן הגר הגר בתוכם אשר יאכל כל דם ונתתי פני בנפש האכלת את הדם והכרתי אתה מקרב עמה

leviticus 17 11   כי נפש הבשר בדם הוא ואני נתתיו לכם על המזבח לכפר על נפשתיכם כי הדם הוא בנפש יכפר

leviticus 17 12   על כן אמרתי לבני ישראל כל נפש מכם לא תאכל דם והגר הגר בתוככם לא יאכל דם

leviticus 17 13   ואיש איש מבני ישראל ומן הגר הגר בתוכם אשר יצוד ציד חיה או עוף אשר יאכל ושפך את דמו וכסהו בעפר

leviticus 17 14   כי נפש כל בשר דמו בנפשו הוא ואמר לבני ישראל דם כל בשר לא תאכלו כי נפש כל בשר דמו הוא כל אכליו יכרת

leviticus 17 15   וכל נפש אשר תאכל נבלה וטרפה באזרח ובגר וכבס בגדיו ורחץ במים וטמא עד הערב וטהר

leviticus 17 16   ואם לא יכבס ובשרו לא ירחץ ונשא עונו

leviticus 18 1   וידבר יהוה אל משה לאמר

leviticus 18 2   דבר אל בני ישראל ואמרת אלהם אני יהוה אלהיכם

leviticus 18 3   כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו

leviticus 18 4   את משפטי תעשו ואת חקתי תשמרו ללכת בהם אני יהוה אלהיכם

leviticus 18 5   ושמרתם את חקתי ואת משפטי אשר יעשה אתם האדם וחי בהם אני יהוה

leviticus 18 6   איש איש אל כל שאר בשרו לא תקרבו לגלות ערוה אני יהוה

leviticus 18 7   ערות אביך וערות אמך לא תגלה אמך הוא לא תגלה ערותה

leviticus 18 8   ערות אשת אביך לא תגלה ערות אביך הוא

leviticus 18 9   ערות אחותך בת אביך או בת אמך מולדת בית או מולדת חוץ לא תגלה ערותן

leviticus 18 10   ערות בת בנך או בת בתך לא תגלה ערותן כי ערותך הנה

leviticus 18 11   ערות בת אשת אביך מולדת אביך אחותך הוא לא תגלה ערותה

leviticus 18 12   ערות אחות אביך לא תגלה שאר אביך הוא

leviticus 18 13   ערות אחות אמך לא תגלה כי שאר אמך הוא

leviticus 18 14   ערות אחי אביך לא תגלה אל אשתו לא תקרב דדתך הוא

leviticus 18 15   ערות כלתך לא תגלה אשת בנך הוא לא תגלה ערותה

leviticus 18 16   ערות אשת אחיך לא תגלה ערות אחיך הוא

leviticus 18 17   ערות אשה ובתה לא תגלה את בת בנה ואת בת בתה לא תקח לגלות ערותה שארה הנה זמה הוא

leviticus 18 18   ואשה אל אחתה לא תקח לצרר לגלות ערותה עליה בחייה

leviticus 18 19   ואל אשה בנדת טמאתה לא תקרב לגלות ערותה

leviticus 18 20   ואל אשת עמיתך לא תתן שכבתך לזרע לטמאה בה

leviticus 18 21   ומזרעך לא תתן להעביר למלך ולא תחלל את שם אלהיך אני יהוה

leviticus 18 22   ואת זכר לא תשכב משכבי אשה תועבה הוא

leviticus 18 23   ובכל בהמה לא תתן שכבתך לטמאה בה ואשה לא תעמד לפני בהמה לרבעה תבל הוא

leviticus 18 24   אל תטמאו בכל אלה כי בכל אלה נטמאו הגוים אשר אני משלח מפניכם

leviticus 18 25   ותטמא הארץ ואפקד עונה עליה ותקא הארץ את ישביה

leviticus 18 26   ושמרתם אתם את חקתי ואת משפטי ולא תעשו מכל התועבת האלה האזרח והגר הגר בתוככם

leviticus 18 27   כי את כל התועבת האל עשו אנשי הארץ אשר לפניכם ותטמא הארץ

leviticus 18 28   ולא תקיא הארץ אתכם בטמאכם אתה כאשר קאה את הגוי אשר לפניכם

leviticus 18 29   כי כל אשר יעשה מכל התועבות האלה ונכרתו הנפשות העשת מקרב עמם

leviticus 18 30   ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם אני יהוה אלהיכם

leviticus 19 1   וידבר יהוה אל משה לאמר

leviticus 19 2   דבר אל כל עדת בני ישראל ואמרת אלהם קדשים תהיו כי קדוש אני יהוה אלהיכם

leviticus 19 3   איש אמו ואביו תיראו ואת שבתתי תשמרו אני יהוה אלהיכם

leviticus 19 4   אל תפנו אל האלילים ואלהי מסכה לא תעשו לכם אני יהוה אלהיכם

leviticus 19 5   וכי תזבחו זבח שלמים ליהוה לרצנכם תזבחהו

leviticus 19 6   ביום זבחכם יאכל וממחרת והנותר עד יום השלישי באש ישרף

leviticus 19 7   ואם האכל יאכל ביום השלישי פגול הוא לא ירצה

leviticus 19 8   ואכליו עונו ישא כי את קדש יהוה חלל ונכרתה הנפש ההוא מעמיה

leviticus 19 9   ובקצרכם את קציר ארצכם לא תכלה פאת שדך לקצר ולקט קצירך לא תלקט

leviticus 19 10   וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם

leviticus 19 11   לא תגנבו ולא תכחשו ולא תשקרו איש בעמיתו

leviticus 19 12   ולא תשבעו בשמי לשקר וחללת את שם אלהיך אני יהוה

leviticus 19 13   לא תעשק את רעך ולא תגזל לא תלין פעלת שכיר אתך עד בקר

leviticus 19 14   לא תקלל חרש ולפני עור לא תתן מכשל ויראת מאלהיך אני יהוה

leviticus 19 15   לא תעשו עול במשפט לא תשא פני דל ולא תהדר פני גדול בצדק תשפט עמיתך

leviticus 19 16   לא תלך רכיל בעמיך לא תעמד על דם רעך אני יהוה

leviticus 19 17   לא תשנא את אחיך בלבבך הוכח תוכיח את עמיתך ולא תשא עליו חטא

leviticus 19 18   לא תקם ולא תטר את בני עמך ואהבת לרעך כמוך אני יהוה

leviticus 19 19   את חקתי תשמרו בהמתך לא תרביע כלאים שדך לא תזרע כלאים ובגד כלאים ש͏עטנז לא יעלה עליך

leviticus 19 20   ואיש כי ישכב את אשה שכבת זרע והוא שפחה נחרפת לאיש והפדה לא נפדתה או חפשה לא נתן לה בקרת תהיה לא יומתו כי לא חפשה

leviticus 19 21   והביא את אשמו ליהוה אל פתח אהל מועד איל אשם

leviticus 19 22   וכפר עליו הכהן באיל האשם לפני יהוה על חטאתו אשר חטא ונסלח לו מחטאתו אשר חטא

leviticus 19 23   וכי תבאו אל הארץ ונטעתם כל עץ מאכל וערלתם ערלתו את פריו שלש שנים יהיה לכם ערלים לא יאכל

leviticus 19 24   ובשנה הרביעת יהיה כל פריו קדש הלולים ליהוה

leviticus 19 25   ובשנה החמישת תאכלו את פריו להוסיף לכם תבואתו אני יהוה אלהיכם

leviticus 19 26   לא תאכלו על הדם לא תנחשו ולא תעוננו

leviticus 19 27   לא תקפו פאת ראשכם ולא תשחית את פאת זקנך

leviticus 19 28   ושרט לנפש לא תתנו בבשרכם וכתבת ק͏עקע לא תתנו בכם אני יהוה

leviticus 19 29   אל תחלל את בתך להזנותה ולא תזנה הארץ ומלאה הארץ זמה

leviticus 19 30   את שבתתי תשמרו ומקדשי תיראו אני יהוה

leviticus 19 31   אל תפנו אל האבת ואל הידענים אל תבקשו לטמאה בהם אני יהוה אלהיכם

leviticus 19 32   מפני שיבה תקום והדרת פני זקן ויראת מאלהיך אני יהוה

leviticus 19 33   וכי יגור אתך גר בארצכם לא תונו אתו

leviticus 19 34   כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים אני יהוה אלהיכם

leviticus 19 35   לא תעשו עול במשפט במדה במשקל ובמשורה

leviticus 19 36   מאזני צדק אבני צדק איפת צדק והין צדק יהיה לכם אני יהוה אלהיכם אשר הוצאתי אתכם מארץ מצרים

leviticus 19 37   ושמרתם את כל חקתי ואת כל משפטי ועשיתם אתם אני יהוה

leviticus 20 1   וידבר יהוה אל משה לאמר

leviticus 20 2   ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן

leviticus 20 3   ואני אתן את פני באיש ההוא והכרתי אתו מקרב עמו כי מזרעו נתן למלך למען טמא את מקדשי ולחלל את שם קדשי

leviticus 20 4   ואם העלם יעלימו עם הארץ את עיניהם מן האיש ההוא בתתו מזרעו למלך לבלתי המית אתו

leviticus 20 5   ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך מקרב עמם

leviticus 20 6   והנפש אשר תפנה אל האבת ואל הידענים לזנות אחריהם ונתתי את פני בנפש ההוא והכרתי אתו מקרב עמו

leviticus 20 7   והתקדשתם והייתם קדשים כי אני יהוה אלהיכם

leviticus 20 8   ושמרתם את חקתי ועשיתם אתם אני יהוה מקדשכם

leviticus 20 9   כי איש איש אשר יקלל את אביו ואת אמו מות יומת אביו ואמו קלל דמיו בו

leviticus 20 10   ואיש אשר ינאף את אשת איש אשר ינאף את אשת רעהו מות יומת הנאף והנאפת

leviticus 20 11   ואיש אשר ישכב את אשת אביו ערות אביו גלה מות יומתו שניהם דמיהם בם

leviticus 20 12   ואיש אשר ישכב את כלתו מות יומתו שניהם תבל עשו דמיהם בם

leviticus 20 13   ואיש אשר ישכב את זכר משכבי אשה תועבה עשו שניהם מות יומתו דמיהם בם

leviticus 20 14   ואיש אשר יקח את אשה ואת אמה זמה הוא באש ישרפו אתו ואתהן ולא תהיה זמה בתוככם

leviticus 20 15   ואיש אשר יתן שכבתו בבהמה מות יומת ואת הבהמה תהרגו

leviticus 20 16   ואשה אשר תקרב אל כל בהמה לרבעה אתה והרגת את האשה ואת הבהמה מות יומתו דמיהם בם

leviticus 20 17   ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם ערות אחתו גלה עונו ישא

leviticus 20 18   ואיש אשר ישכב את אשה דוה וגלה את ערותה את מקרה הערה והיא גלתה את מקור דמיה ונכרתו שניהם מקרב עמם

leviticus 20 19   וערות אחות אמך ואחות אביך לא תגלה כי את שארו הערה עונם ישאו

leviticus 20 20   ואיש אשר ישכב את דדתו ערות דדו גלה חטאם ישאו ערירים ימתו

leviticus 20 21   ואיש אשר יקח את אשת אחיו נדה הוא ערות אחיו גלה ערירים יהיו

leviticus 20 22   ושמרתם את כל חקתי ואת כל משפטי ועשיתם אתם ולא תקיא אתכם הארץ אשר אני מביא אתכם שמה לשבת בה

leviticus 20 23   ולא תלכו בחקת הגוי אשר אני משלח מפניכם כי את כל אלה עשו ואקץ בם

leviticus 20 24   ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש אני יהוה אלהיכם אשר הבדלתי אתכם מן העמים

leviticus 20 25   והבדלתם בין הבהמה הטהרה לטמאה ובין העוף הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא

leviticus 20 26   והייתם לי קדשים כי קדוש אני יהוה ואבדל אתכם מן ה͏עמים להיות לי

leviticus 20 27   ואיש או אשה כי יהיה בהם אוב או ידעני מות יומתו באבן ירגמו אתם דמיהם בם

leviticus 21 1   ויאמר יהוה אל משה אמר אל הכהנים בני אהרן ואמרת אלהם לנפש לא יטמא בעמיו

leviticus 21 2   כי אם לשארו הקרב אליו לאמו ולאביו ולבנו ולבתו ולאחיו

leviticus 21 3   ולאחתו הבתולה הקרובה אליו אשר לא היתה לאיש לה יטמא

leviticus 21 4   לא יטמא בעל בעמיו להחלו

leviticus 21 5   לא יקרחה יקרחו קרחה בראשם ופאת זקנם לא יגלחו ובבשרם לא ישרטו שרטת

leviticus 21 6   קדשים יהיו לאלהיהם ולא יחללו שם אלהיהם כי את אשי יהוה לחם אלהיהם הם מקריבם והיו קדש

leviticus 21 7   אשה זנה וחללה לא יקחו ואשה גרושה מאישה לא יקחו כי קדש הוא לאלהיו

leviticus 21 8   וקדשתו כי את לחם אלהיך הוא מקריב קדש יהיה לך כי קדוש אני יהוה מקדשכם

leviticus 21 9   ובת איש כהן כי תחל לזנות את אביה היא מחללת באש תשרף

leviticus 21 10   והכהן הגדול מאחיו א‍שר יוצק על ראשו שמן המשחה ומלא את ידו ללבש את הבגדים את ראשו לא יפרע ובגדיו לא יפרם

leviticus 21 11   ועל כל נפשת מת לא יבא לאביו ולאמו לא יטמא

leviticus 21 12   ומן המקדש לא יצא ולא יחלל את מקדש אלהיו כי נזר שמן משחת אלהיו עליו אני יהוה

leviticus 21 13   והוא אשה בבתוליה יקח

leviticus 21 14   אלמנה וגרושה וחללה זנה את אלה לא יקח כי אם בתולה מעמיו יקח אשה

leviticus 21 15   ולא יחלל זרעו בעמיו כי אני יהוה מקדשו

leviticus 21 16   וידבר יהוה אל משה לאמר

leviticus 21 17   דבר אל אהרן לאמר איש מזרעך לדרתם אשר יהיה בו מום לא יקרב להקריב לחם אלהיו

leviticus 21 18   כי כל איש אשר בו מום לא יקרב איש עור או פסח או חרם או שרוע

leviticus 21 19   או איש אשר יהיה בו שבר רגל או שבר יד

leviticus 21 20   או גבן או דק או תבלל בעינו או גרב או ילפת או מרוח אשך

leviticus 21 21   כל איש אשר בו מום מזרע אהרן הכהן לא יגש להקריב את אשי יהוה מום בו את לחם אלהיו לא יגש להקריב

leviticus 21 22   לחם אלהיו מקדשי הקדשים ומן הקדשים יאכל

leviticus 21 23   אך אל הפרכת לא יבא ואל המזבח לא יגש כי מום בו ולא יחלל את מקדשי כי אני יהוה מקדשם

leviticus 21 24   וידבר משה אל אהרן ואל בניו ואל כל בני ישראל

leviticus 22 1   וידבר יהוה אל משה לאמר

leviticus 22 2   דבר אל אהרן ואל בניו וינזרו מקדשי בני ישראל ולא יחללו את שם קדשי אשר הם מקדשים לי אני יהוה

leviticus 22 3   אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו ונכרתה הנפש ההוא מלפני אני יהוה

leviticus 22 4   איש איש מזרע אהרן והוא צרוע או זב בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע

leviticus 22 5   או איש אשר יגע בכל שרץ אשר יטמא לו או באדם אשר יטמא לו לכל טמאתו

leviticus 22 6   נפש אשר תגע בו וטמאה עד הערב ולא יאכל מן הקדשים כי אם רחץ בשרו במים

leviticus 22 7   ובא השמש וטהר ואחר יאכל מן הקדשים כי לחמו הוא

leviticus 22 8   נבלה וטרפה לא יאכל לטמאה בה אני יהוה

leviticus 22 9   ושמרו את משמרתי ולא ישאו עליו חטא ומתו בו כי יחללהו אני יהוה מקדשם

leviticus 22 10   וכל זר לא יאכל קדש תושב כהן ושכיר לא יאכל קדש

leviticus 22 11   וכהן כי יקנה נפש קנין כספו הוא יאכל בו ויליד ביתו הם יאכלו בלחמו

leviticus 22 12   ובת כהן כי תהיה לאיש זר הוא בתרומת הקדשים לא תאכל

leviticus 22 13   ובת כהן כי תהיה אלמנה וגרושה וזרע אין לה ושבה אל בית אביה כנעוריה מלחם אביה תאכל וכל זר לא יאכל בו

leviticus 22 14   ואיש כי יאכל קדש בשגגה ויסף חמשיתו עליו ונתן לכהן את הקדש

leviticus 22 15   ולא יחללו את קדשי בני ישראל את אשר ירימו ליהוה

leviticus 22 16   והשיאו אותם עון אשמה באכלם את קדשיהם כי אני יהוה מקדשם

leviticus 22 17   וידבר יהוה אל משה לאמר

leviticus 22 18   דבר אל אהרן ואל בניו ואל כל בני ישראל ואמרת אלהם איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו ליהוה לעלה

leviticus 22 19   לרצנכם תמים זכר בבקר בכשבים ובעזים

leviticus 22 20   כל אשר בו מום לא תקריבו כי לא לרצון יהיה לכם

leviticus 22 21   ואיש כי יקריב זבח שלמים ליהוה לפלא נדר או לנדבה בבקר או בצאן תמים יהיה לרצון כל מום לא יהיה בו

leviticus 22 22   עורת או שבור או חרוץ או יבלת או גרב או ילפת לא תקריבו אלה ליהוה ואשה לא תתנו מהם על המזבח ליהוה

leviticus 22 23   ושור ושה שרוע וקלוט נדבה תעשה אתו ולנדר לא ירצה

leviticus 22 24   ומעוך וכתות ונתוק וכרות לא תקריבו ליהוה ובארצכם לא תעשו

leviticus 22 25   ומיד בן נכר לא תקריבו את לחם אלהיכם מכל אלה כי משחתם בהם מום בם לא ירצו לכם

leviticus 22 26   וידבר יהוה אל משה לאמר

leviticus 22 27   שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה ליהוה

leviticus 22 28   ושור או שה אתו ואת בנו לא תשחטו ביום אחד

leviticus 22 29   וכי תזבחו זבח תודה ליהוה לרצנכם תזבחו

leviticus 22 30   ביום ההוא יאכל לא תותירו ממנו עד בקר אני יהוה

leviticus 22 31   ושמרתם מצותי ועשיתם אתם אני יהוה

leviticus 22 32   ולא תחללו את שם קדשי ונקדשתי בתוך בני ישראל אני יהוה מקדשכם

leviticus 22 33   המוציא אתכם מארץ מצרים להיות לכם לאלהים אני יהוה

leviticus 23 1   וידבר יהוה אל משה לאמר

leviticus 23 2   דבר אל בני ישראל ואמרת אלהם מועדי יהוה אשר תקראו אתם מקראי קדש אלה הם מועדי

leviticus 23 3   ששת ימים תעשה מלאכה וביום השביעי שבת שבתון מקרא קדש כל מלאכה לא תעשו שבת הוא ליהוה בכל מושבתיכם

leviticus 23 4   אלה מועדי יהוה מקראי קדש אשר תקראו אתם במועדם

leviticus 23 5   בחדש הראשון בארבעה עשר לחדש בין הערבים פסח ליהוה

leviticus 23 6   ובחמשה עשר יום לחדש הזה חג המצות ליהוה שבעת ימים מצות תאכלו

leviticus 23 7   ביום הראשון מקרא קדש יהיה לכם כל מלאכת עבדה לא תעשו

leviticus 23 8   והקרבתם אשה ליהוה שבעת ימים ביום השביעי מקרא קדש כל מלאכת עבדה לא תעשו

leviticus 23 9   וידבר יהוה אל משה לאמר

leviticus 23 10   דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן

leviticus 23 11   והניף את העמר לפני יהוה לרצנכם ממחרת השבת יניפנו הכהן

leviticus 23 12   ועשיתם ביום הניפכם את העמר כבש תמים בן שנתו לעלה ליהוה

leviticus 23 13   ומנחתו שני עשרנים סלת בלולה בשמן אשה ליהוה ריח ניחח ונסכה יין רביעת ההין

leviticus 23 14   ולחם וקלי וכרמל לא תאכלו עד עצם היום הזה עד הביאכם את קרבן אלהיכם חקת עולם לדרתיכם בכל משבתיכם

leviticus 23 15   וספרתם לכם ממחרת השבת מיום הביאכם את עמר התנופה שבע שבתות תמימת תהיינה

leviticus 23 16   עד ממחרת השבת השביעת תספרו חמשים יום והקרבתם מנחה חדשה ליהוה

leviticus 23 17   ממושבתיכם תביאו לחם תנופה שתים שני עשרנים סלת תהיינה חמץ תאפינה בכורים ל͏יהוה

leviticus 23 18   והקרבתם על הלחם שבעת כבשים תמימם בני שנה ופר בן בקר אחד ואילם שנים יהיו עלה ליהוה ומנחתם ונסכיהם אשה ריח ניחח ליהוה

leviticus 23 19   ועשיתם שעיר עזים אחד לחטאת ושני כבשים בני שנה לזבח שלמים

leviticus 23 20   והניף הכהן אתם על לחם הבכורים תנופה לפני יהוה על שני כבשים קדש יהיו ליהוה לכהן

leviticus 23 21   וקראתם בעצם היום הזה מקרא קדש יהיה לכם כל מלאכת עבדה לא תעשו חקת עולם בכל מושבתיכם לדרתיכם

leviticus 23 22   ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם

leviticus 23 23   וידבר יהוה אל משה לאמר

leviticus 23 24   דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש

leviticus 23 25   כל מלאכת עבדה לא תעשו והקרבתם אשה ליהוה

leviticus 23 26   וידבר יהוה אל משה לאמר

leviticus 23 27   אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה ליהוה

leviticus 23 28   וכל מלאכה לא תעשו בעצם היום הזה כי יום כפרים הוא לכפר עליכם לפני יהוה אלהיכם

leviticus 23 29   כי כל הנפש אשר לא תענה בעצם היום הזה ונכרתה מעמיה

leviticus 23 30   וכל הנפש אשר תעשה כל מלאכה בעצם היום הזה והאבדתי את הנפש ההוא מקרב עמה

leviticus 23 31   כל מלאכה לא תעשו חקת עולם לדרתיכם בכל משבתיכם

leviticus 23 32   שבת שבתון הוא לכם ועניתם את נפשתיכם בתשעה לחדש בערב מערב עד ערב תשבתו שבתכם

leviticus 23 33   וידבר יהוה אל משה לאמר

leviticus 23 34   דבר אל בני ישראל לאמר בחמשה עשר יום לחדש השביעי הזה חג הסכות שבעת ימים ליהוה

leviticus 23 35   ביום הראשון מקרא קדש כל מלאכת עבדה לא תעשו

leviticus 23 36   שבעת ימים תקריבו אשה ליהוה ביום השמיני מקרא קדש יהיה לכם והקרבתם אשה ליהוה עצרת הוא כל מלאכת עבדה לא תעשו

leviticus 23 37   אלה מועדי יהוה אשר תקראו אתם מקראי קדש להקריב אשה ליהוה עלה ומנחה זבח ונסכים דבר יום ביומו

leviticus 23 38   מלבד שבתת יהוה ומלבד מתנותיכם ומלבד כל נדריכם ומלבד כל נדבותיכם אשר תתנו ליהוה

leviticus 23 39   אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראשון שבתון וביום השמיני שבתון

leviticus 23 40   ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני יהוה אלהיכם שבעת ימים

leviticus 23 41   וחגתם אתו חג ליהוה שבעת ימים בשנה חקת עולם לדרתיכם בחדש השביעי תחגו אתו

leviticus 23 42   בסכת תשבו שבעת ימים כל האזרח בישראל ישבו בסכת

leviticus 23 43   למען ידעו דרתיכם כי בסכות הושבתי את בני ישראל בהוציאי אותם מארץ מצרים אני יהוה אלהיכם

leviticus 23 44   וידבר משה את מעדי יהוה אל בני ישראל

leviticus 24 1   וידבר יהוה אל משה לאמר

leviticus 24 2   צו את בני ישראל ויקחו אליך שמן זית זך כתית למאור להעלת נר תמיד

leviticus 24 3   מחוץ לפרכת העדת באהל מועד יערך אתו אהרן מערב עד בקר לפני יהוה תמיד חקת עולם לדרתיכם

leviticus 24 4   על המנרה הטהרה יערך את הנרות לפני יהוה תמיד

leviticus 24 5   ולקחת סלת ואפית אתה שתים עשרה חלות שני עשרנים יהיה החלה האחת

leviticus 24 6   ושמת אותם שתים מערכות שש המערכת על השלחן הטהר לפני יהוה

leviticus 24 7   ונתת על המערכת לבנה זכה והיתה ללחם לאזכרה אשה ליהוה

leviticus 24 8   ביום השבת ביום השבת יערכנו לפני יהוה תמיד מאת בני ישראל ברית עולם

leviticus 24 9   והיתה לאהרן ולבניו ואכלהו במקום קדש כי קדש ק͏דשים הוא לו מאשי יהוה חק עולם

leviticus 24 10   ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש הישראלי

leviticus 24 11   ויקב בן האשה הישראלית את השם ויקלל ויביאו אתו אל משה ושם אמו שלמית בת דברי למטה דן

leviticus 24 12   ויניחהו במשמר לפרש להם על פי יהוה

leviticus 24 13   וידבר יהוה אל משה לאמר

leviticus 24 14   הוצא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה

leviticus 24 15   ואל בני ישראל תדבר לאמר איש איש כי יקלל אלהיו ונשא חטאו

leviticus 24 16   ונקב שם יהוה מות יומת רגום ירגמו בו כל העדה כגר כאזרח בנקבו שם יומת

leviticus 24 17   ואיש כי יכה כל נפש אדם מות יומת

leviticus 24 18   ומכה נפש בהמה ישלמנה נפש תחת נפש

leviticus 24 19   ואיש כי יתן מום בעמיתו כאשר עשה כן יעשה לו

leviticus 24 20   שבר תחת שבר עין תחת עין שן תחת שן כאשר יתן מום באדם כן ינתן בו

leviticus 24 21   ומכה בהמה ישלמנה ומכה אדם יומת

leviticus 24 22   משפט אחד יהיה לכם כגר כאזרח יהיה כי אני יהוה אלהיכם

leviticus 24 23   וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כ͏אשר צוה יהוה את משה

leviticus 25 1   וידבר יהוה אל משה בהר סיני לאמר

leviticus 25 2   דבר אל בני ישראל ואמרת אלהם כי תבאו אל הארץ אשר אני נתן לכם ושבתה הארץ שבת ליהוה

leviticus 25 3   שש שנים תזרע שדך ושש שנים תזמר כרמך ואספת את תבואתה

leviticus 25 4   ובשנה השביעת שבת שבתון יהיה לארץ שבת ליהוה שדך לא תזרע וכרמך לא תזמר

leviticus 25 5   את ספיח קצירך לא תקצור ואת ענבי נזירך לא תבצר שנת שבתון יהיה לארץ

leviticus 25 6   והיתה שבת הארץ לכם לאכלה לך ולעבדך ולאמתך ולשכירך ולתושבך הגרים עמך

leviticus 25 7   ולבהמתך ולחיה אשר בארצך תהיה כל תבואתה לאכל

leviticus 25 8   וספרת לך שבע שבתת שנים שבע שנים שבע פעמים והיו לך ימי שבע שבתת השנים תשע וארבעים שנה

leviticus 25 9   וה͏עברת שופר תרועה בחדש השבעי בעשור לחדש ביום הכפרים תעבירו שופר בכל ארצכם

leviticus 25 10   וקדשתם את שנת החמשים שנה וקראתם דרור בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשבו

leviticus 25 11   יובל הוא שנת החמשים שנה תהיה לכם לא תזרעו ולא תקצרו את ספיחיה ולא תבצרו את נזריה

leviticus 25 12   כי יובל הוא קדש תהיה לכם מן השדה תאכלו את תבואתה

leviticus 25 13   בשנת היובל הזאת תשבו איש אל אחזתו

leviticus 25 14   וכי תמכרו ממכר לעמיתך או קנה מיד עמיתך אל תונו איש את אחיו

leviticus 25 15   במספר שנים אחר היובל תקנה מאת עמיתך במספר שני תבואת ימכר לך

leviticus 25 16   לפי רב השנים תרבה מקנתו ולפי מעט השנים תמעיט מקנתו כי מספר תבואת הוא מכר לך

leviticus 25 17   ולא תונו איש את עמיתו ויראת מאלהיך כי אני יהוה אלהיכם

leviticus 25 18   ועשיתם את חקתי ואת משפטי תשמרו ועשיתם אתם וישבתם על הארץ לבטח

leviticus 25 19   ונתנה הארץ פריה ואכלתם לשבע וישבתם לבטח עליה

leviticus 25 20   וכי תאמרו מה נאכל בשנה השביעת הן לא נזרע ולא נאסף את תבואתנו

leviticus 25 21   וצויתי את ברכתי לכם בשנה הששית ועשת את התבואה לשלש השנים

leviticus 25 22   וזרעתם את השנה השמינת ואכלתם מן התבואה ישן עד השנה התשיעת עד בוא תבואתה תאכלו ישן

leviticus 25 23   והארץ לא תמכר לצמתת כי לי הארץ כי גרים ותושבים אתם עמדי

leviticus 25 24   ובכל ארץ אחזתכם גאלה תתנו לארץ

leviticus 25 25   כי ימוך אחיך ומכר מאחזתו ובא גאלו הקרב אליו וגאל את ממכר אחיו

leviticus 25 26   ואיש כי לא יהיה לו גאל והשיגה ידו ומצא כדי גאלתו

leviticus 25 27   וחשב את שני ממכרו והשיב את העדף לאיש אשר מכר לו ושב לאחזתו

leviticus 25 28   ואם לא מ͏צאה ידו די השיב לו והיה ממכרו ביד הקנה אתו עד שנת היובל ויצא ביבל ושב לאחזתו

leviticus 25 29   ואיש כי ימכר בית מושב עיר חומה והיתה גאלתו עד תם שנת ממכרו ימים תהיה גאלתו

leviticus 25 30   ואם לא יגאל עד מלאת לו שנה תמימה וקם הבית אשר בעיר אשר לא לו חמה לצמיתת לקנה אתו לדרתיו לא יצא ביבל

leviticus 25 31   ובתי החצרים אשר אין להם חמה סביב על שדה הארץ יחשב גאלה תהיה לו וביבל יצא

leviticus 25 32   וערי הלוים בתי ערי אחזתם גאלת עולם תהיה ללוים

leviticus 25 33   ואשר יגאל מן הלוים ויצא ממכר בית ועיר אחזתו ביבל כי בתי ערי הלוים הוא אחזתם בתוך בני ישראל

leviticus 25 34   ושדה מגרש עריהם לא ימכר כי אחזת עולם הוא להם

leviticus 25 35   וכי ימוך אחיך ומטה ידו עמך והחזקת בו גר ותושב וחי עמך

leviticus 25 36   אל תקח מאתו נשך ותרבית ויראת מ͏אלהיך וחי אחיך עמך

leviticus 25 37   את כספך לא תתן לו בנשך ובמרבית לא תתן אכלך

leviticus 25 38   אני יהוה אלהיכם אשר הוצאתי אתכם מארץ מצרים לתת לכם את ארץ כנען להיות לכם לאלהים

leviticus 25 39   וכי ימוך אחיך עמך ונמכר לך לא תעבד בו עבדת עבד

leviticus 25 40   כשכיר כתושב יהיה עמך עד שנת היבל יעבד עמך

leviticus 25 41   ויצא מעמך הוא ובניו עמו ושב אל משפחתו ואל אחזת אבתיו ישוב

leviticus 25 42   כי עבדי הם אשר הוצאתי אתם מארץ מצרים לא ימכרו ממכרת עבד

leviticus 25 43   לא תרדה בו בפרך ויראת מאלהיך

leviticus 25 44   ועבדך ואמתך אשר יהיו לך מאת הגוים אשר סביבתיכם מהם תקנו עבד ואמה

leviticus 25 45   וגם מבני התושבים הגרים עמכם מהם תקנו וממשפחתם אשר עמכם אשר הולידו בארצכם והיו לכם ל͏אחזה

leviticus 25 46   והתנחלתם אתם לבניכם אחריכם לרשת אחזה לעלם בהם תעבדו ובאחיכם בני ישראל איש באחיו לא תרדה בו בפרך

leviticus 25 47   וכי תשיג יד גר ותושב עמך ומך אחיך עמו ונמכר לגר תושב עמך או לעקר משפחת גר

leviticus 25 48   אחרי נמכר גאלה תהיה לו אחד מאחיו יגאלנו

leviticus 25 49   או דדו או בן דדו יגאלנו או משאר בשרו ממשפחתו יגאלנו או השיגה ידו ונגאל

leviticus 25 50   וחשב עם קנהו משנת המכרו לו עד שנת היבל והיה כסף ממכרו במספר שנים כימי שכיר יהיה עמו

leviticus 25 51   אם עוד רבות בשנים לפיהן ישיב גאלתו מכסף מקנתו

leviticus 25 52   ואם מעט נשאר בשנים עד שנת היבל וחשב לו כפי שניו ישיב את גאלתו

leviticus 25 53   כשכיר שנה בשנה יהיה עמו לא ירדנו בפרך לעיניך

leviticus 25 54   ואם לא יגאל באלה ויצא בשנת היבל הוא ובניו עמו

leviticus 25 55   כי לי בני ישראל עבדים עבדי הם אשר הוצאתי אותם מארץ מצרים אני יהוה אלהיכם

leviticus 26 1   לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה כי אני יהוה אלהיכם

leviticus 26 2   את שבתתי תשמרו ומקדשי תיראו אני יהוה

leviticus 26 3   אם בחקתי תלכו ואת מצותי תשמרו ועשיתם אתם

leviticus 26 4   ונתתי גשמיכם בעתם ונתנה הארץ יבולה ועץ השדה יתן פריו

leviticus 26 5   והשיג לכם דיש את בציר ובציר ישיג את זרע ואכלתם לחמכם לשבע וישבתם לבטח בארצכם

leviticus 26 6   ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם

leviticus 26 7   ורדפתם את איביכם ונפלו לפניכם לחרב

leviticus 26 8   ורדפו מכם חמשה מאה ומאה מכם רבבה ירדפו ונפלו איביכם לפניכם לחרב

leviticus 26 9   ופניתי אליכם והפריתי אתכם והרביתי אתכם והקימתי את בריתי אתכם

leviticus 26 10   ואכלתם ישן נושן וישן מפני חדש תוציאו

leviticus 26 11   ונתתי משכני בתוככם ולא תגעל נפשי אתכם

leviticus 26 12   והתהלכתי בתוככם והייתי לכם לאלהים ואתם תהיו לי לעם

leviticus 26 13   אני יהוה אלהיכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות

leviticus 26 14   ואם לא תשמעו לי ולא תעשו את כל המצות האלה

leviticus 26 15   ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי

leviticus 26 16   אף אני א͏עשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם

leviticus 26 17   ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם

leviticus 26 18   ואם עד אלה לא תשמעו לי ויספתי ליסרה אתכם שבע על חטאתיכם

leviticus 26 19   ושברתי את גאון עזכם ונתתי את שמיכם כברזל ואת ארצכם כנחשה

leviticus 26 20   ותם לריק כחכם ולא תתן ארצכם את יבולה ועץ הארץ לא יתן פריו

leviticus 26 21   ואם תלכו עמי קרי ולא תאבו לשמע לי ויספתי עליכם מכה שבע כחטאתיכם

leviticus 26 22   והשלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרכיכם

leviticus 26 23   ואם באלה לא תוסרו לי והלכתם עמי קרי

leviticus 26 24   והלכתי אף אני עמכם בקרי והכיתי אתכם גם אני שבע על חטאתיכם

leviticus 26 25   והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב

leviticus 26 26   בשברי לכם מטה לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו

leviticus 26 27   ואם בזאת לא תשמעו לי והלכתם עמי בקרי

leviticus 26 28   והלכתי עמכם בחמת קרי ויסרתי אתכם אף אני שבע על חטאתיכם

leviticus 26 29   ואכלתם בשר בניכם ובשר בנתיכם תאכלו

leviticus 26 30   והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם

leviticus 26 31   ונתתי את עריכם חרבה והשמותי את מקדשיכם ולא אריח בריח ניחחכם

leviticus 26 32   והשמתי אני את הארץ ושממו עליה איביכם הישבים בה

leviticus 26 33   ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה

leviticus 26 34   אז תרצה הארץ את שבתתיה כל ימי השמה ואתם בארץ איביכם אז תשבת הארץ והרצת את שבתתיה

leviticus 26 35   כל ימי השמה תשבת את אשר לא שבתה בשבתתיכם בשבתכם עליה

leviticus 26 36   והנשארים בכם והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף

leviticus 26 37   וכשלו איש באחיו כמפני חרב ורדף אין ולא תהיה לכם תקומה לפני איביכם

leviticus 26 38   ואבדתם בגוים ואכלה אתכם ארץ איביכם

leviticus 26 39   והנשארים בכם ימקו ב͏עונם בארצת איביכם ואף בעונת אבתם אתם ימקו

leviticus 26 40   והתודו את עונם ואת עון אבתם במעלם אשר מעלו בי ואף אשר ה͏לכו עמי בקרי

leviticus 26 41   אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם

leviticus 26 42   וזכרתי את בריתי יעקוב ואף את בריתי יצחק ואף את בריתי אברהם אזכר והארץ אזכר

leviticus 26 43   והארץ תעזב מהם ותרץ את שבתתיה בהשמה מהם והם ירצו את עונם יען וביען במשפטי מאסו ואת חקתי געלה נפשם

leviticus 26 44   ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם כי אני יהוה אלהיהם

leviticus 26 45   וזכרתי להם ברית ראשנים אשר הוצאתי אתם מארץ מצרים לעיני הגוים להית להם לאלהים אני יהוה

leviticus 26 46   אלה החקים והמשפטים והתורת אשר נתן יהוה בינו ובין בני ישראל בהר סיני ביד משה

leviticus 27 1   וידבר יהוה אל משה לאמר

leviticus 27 2   דבר אל בני ישראל ואמרת אלהם איש כי יפלא נדר בערכך נפשת ליהוה

leviticus 27 3   והיה ערכך הזכר מבן עשרים שנה ועד בן ששים שנה והיה ערכך חמשים שקל כסף בשקל הקדש

leviticus 27 4   ואם נקבה הוא והיה ערכך שלשים שקל

leviticus 27 5   ואם מבן חמש שנים ועד בן עשרים שנה והיה ערכך הזכר עשרים שקלים ולנקבה עשרת שקלים

leviticus 27 6   ואם מבן חדש ועד בן חמש שנים והיה ערכך הזכר חמשה שקלים כסף ולנקבה ערכך שלשת שקלים כסף

leviticus 27 7   ואם מבן ששים שנה ומעלה אם זכר והיה ערכך חמשה עשר שקל ולנקבה עשרה שקלים

leviticus 27 8   ואם מך הוא מערכך והעמידו לפני הכהן והעריך אתו הכהן על פי אשר תשיג יד הנדר יעריכנו הכהן

leviticus 27 9   ואם בהמה אשר יקריבו ממנה קרבן ליהוה כל אשר יתן ממנו ליהוה יהיה קדש

leviticus 27 10   לא יחליפנו ולא ימיר אתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קדש

leviticus 27 11   ואם כל בהמה טמאה אשר לא יקריבו ממנה קרבן ליהוה וה͏עמיד את הבהמה לפני הכהן

leviticus 27 12   והעריך הכהן אתה בין טוב ובין רע כערכך הכהן כן יהיה

leviticus 27 13   ואם גאל יגאלנה ויסף חמישתו על ערכך

leviticus 27 14   ואיש כי יקדש את ביתו קדש ליהוה והעריכו הכהן בין טוב ובין רע כאשר יעריך אתו הכהן כן יקום

leviticus 27 15   ואם המקדיש יגאל את ביתו ויסף חמישית כסף ערכך עליו והיה לו

leviticus 27 16   ואם משדה אחזתו יקדיש איש ליהוה והיה ערכך לפי זרעו זרע חמר שערים בחמשים שקל כסף

leviticus 27 17   אם משנת היבל יקדיש שדהו כערכך יקום

leviticus 27 18   ואם אחר היבל יקדיש שדהו וחשב לו הכהן את הכסף על פי השנים הנותרת עד שנת היבל ונגרע מערכך

leviticus 27 19   ואם גאל יגאל את השדה המקדיש אתו ויסף חמשית כסף ערכך עליו וקם לו

leviticus 27 20   ואם לא יגאל את השדה ואם מכר את השדה לאיש אחר לא יגאל עוד

leviticus 27 21   והיה השדה בצאתו ביבל קדש ליהוה כשדה החרם לכהן תהיה אחזתו

leviticus 27 22   ואם את שדה מקנתו אשר לא משדה אחזתו יקדיש ליהוה

leviticus 27 23   וחשב לו הכהן את מכסת הערכך עד שנת היבל ונתן את הערכך ביום ההוא קדש ליהוה

leviticus 27 24   בשנת היובל ישוב השדה לאשר קנהו מאתו לאשר לו אחזת הארץ

leviticus 27 25   וכל ערכך יהיה בשקל הקדש עשרים גרה יהיה השקל

leviticus 27 26   אך בכור אשר יבכר ליהוה בבהמה לא יקדיש איש אתו אם שור אם שה ליהוה הוא

leviticus 27 27   ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך

leviticus 27 28   אך כל חרם אשר יחרם איש ליהוה מכל אשר לו מאדם ובהמה ומשדה אחזתו לא ימכר ולא יגאל כל חרם קדש קדשים הוא ליהוה

leviticus 27 29   כל חרם אשר יחרם מן האדם לא יפדה מות יומת

leviticus 27 30   וכל מעשר הארץ מזרע הארץ מפרי העץ ליהוה הוא קדש ליהוה

leviticus 27 31   ואם גאל יגאל איש ממעשרו חמשיתו יסף עליו

leviticus 27 32   וכל מעשר בקר וצאן כל אשר יעבר תחת השבט ה͏עשירי יהיה קדש ליהוה

leviticus 27 33   לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל

leviticus 27 34   אלה המצות אשר צוה יהוה את משה אל בני ישראל בהר סיני