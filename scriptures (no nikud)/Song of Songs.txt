song of Songs

song of Songs 1 1   שיר השירים אשר לשלמה

song of Songs 1 2   ישקני מנשיקות פיהו כי טובים דדיך מיין

song of Songs 1 3   לריח שמניך טובים שמן תורק שמך על כן עלמות אהבוך

song of Songs 1 4   משכני אחריך נרוצה הביאני המלך חדריו נגילה ונשמחה בך נזכירה דדיך מיין מישרים אהבוך

song of Songs 1 5   שחורה אני ונאוה בנות ירושל͏ם כאהלי קדר כיריעות שלמה

song of Songs 1 6   אל תראוני שאני שחרחרת ששזפתני השמש בני אמי נחרו בי שמני נטרה את הכרמים כרמי שלי לא נטרתי

song of Songs 1 7   הגידה לי שאהבה נפשי איכה תרעה איכה תרביץ בצהרים שלמה אהיה כעטיה על עדרי חבריך

song of Songs 1 8   אם לא תדעי לך היפה בנשים צאי לך בעקבי הצאן ורעי את גדיתיך על משכנות הרעים

song of Songs 1 9   לססתי ברכבי פרעה דמיתיך רעיתי

song of Songs 1 10   נאוו לחייך בתרים צוארך בחרוזים

song of Songs 1 11   תורי זהב נעשה לך עם נקדות הכסף

song of Songs 1 12   עד שהמלך במסבו נרדי נתן ריחו

song of Songs 1 13   צרור המר דודי לי בין שדי ילין

song of Songs 1 14   אשכל הכפר דודי לי בכרמי עין גדי

song of Songs 1 15   הנך יפה רעיתי הנך יפה עיניך יונים

song of Songs 1 16   הנך יפה דודי אף נעים אף ערשנו רעננה

song of Songs 1 17   קרות בתינו ארזים רחיטנו רהיטנו ברותים

song of Songs 2 1   אני חבצלת השרון שושנת העמקים

song of Songs 2 2   כשושנה בין החוחים כן רעיתי בין הבנות

song of Songs 2 3   כתפוח בעצי היער כן דודי בין הבנים בצלו חמדתי וישבתי ופריו מתוק לחכי

song of Songs 2 4   הביאני אל בית היין ודגלו עלי אהבה

song of Songs 2 5   סמכוני באשישות רפדוני בתפוחים כי חולת אהבה אני

song of Songs 2 6   שמאלו תחת לראשי וימינו תחבקני

song of Songs 2 7   השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ

song of Songs 2 8   קול דודי הנה זה בא מדלג על ההרים מקפץ על הגבעות

song of Songs 2 9   דומה דודי לצבי או לעפר האילים הנה זה עומד אחר כתלנו משגיח מן החלנות מציץ מן ה͏חרכים

song of Songs 2 10   ענה דודי ואמר לי קומי לך רעיתי יפתי ולכי לך

song of Songs 2 11   כי הנה הסתו הסתיו עבר הגשם חלף הלך לו

song of Songs 2 12   הנצנים נראו בארץ עת הזמיר הגיע וקול התור נשמע בארצנו

song of Songs 2 13   התאנה חנטה פגיה והגפנים סמדר נתנו ריח קומי לכי לך רעיתי יפתי ולכי לך

song of Songs 2 14   יונתי בחגוי הסלע בסתר המדרגה הראיני את מראיך השמיעיני את קולך כי קולך ערב ומראיך נאוה

song of Songs 2 15   אחזו לנו שועלים שועלים קטנים מחבלים כרמים וכרמינו סמדר

song of Songs 2 16   דודי לי ואני לו הרעה בשושנים

song of Songs 2 17   עד שיפוח היום ונסו הצללים סב דמה לך דודי לצבי או לעפר האילים על הרי בתר

song of Songs 3 1   על משכבי בלילות בקשתי את שאהבה נפשי בקשתיו ולא מצאתיו

song of Songs 3 2   אקומה נא ואסובבה בעיר בשוקים וברחבות אבקשה את שאהבה נפשי בקשתיו ולא מצאתיו

song of Songs 3 3   מצאוני השמרים הסבבים בעיר את שאהבה נפשי ראיתם

song of Songs 3 4   כמעט שעברתי מהם עד שמצאתי את שאהבה נפשי אחזתיו ולא ארפנו עד שהביאתיו אל בית אמי ואל חדר הורתי

song of Songs 3 5   השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ

song of Songs 3 6   מי זאת עלה מן המדבר כתימרות עשן מקטרת מור ולבונה מכל אבקת רוכל

song of Songs 3 7   הנה מטתו שלשלמה ששים גברים סביב לה מגברי ישראל

song of Songs 3 8   כלם אחזי חרב מלמדי מלחמה איש חרבו על ירכו מפחד בלילות

song of Songs 3 9   אפריון עשה לו המלך שלמה מעצי הלבנון

song of Songs 3 10   עמודיו עשה כסף רפידתו זהב מרכבו ארגמן תוכו רצוף אהבה מבנות ירושל͏ם

song of Songs 3 11   צאינה וראינה בנות ציון במלך שלמה בעטרה שעטרה לו אמו ביום חתנתו וביום שמחת לבו

song of Songs 4 1   הנך יפה רעיתי הנך יפה עיניך יונים מבעד לצמתך שערך כעדר העזים שגלשו מהר גלעד

song of Songs 4 2   שניך כעדר הקצובות שעלו מן הרחצה שכלם מתאימות ושכלה אין בהם

song of Songs 4 3   כחוט השני שפתתיך ומדבריך נאוה כפלח הרמון רקתך מבעד לצמתך

song of Songs 4 4   כמגדל דויד צוארך בנוי לתלפיות אלף המגן תלוי עליו כל שלטי הגבורים

song of Songs 4 5   שני שדיך כשני עפרים תאומי צביה הרועים בשושנים

song of Songs 4 6   עד שיפוח היום ונסו הצללים אלך לי אל הר המור ואל גבעת הלבונה

song of Songs 4 7   כלך יפה רעיתי ומום אין בך

song of Songs 4 8   אתי מלבנון כלה אתי מלבנון תבואי תשורי מראש אמנה מראש שניר וחרמון ממענות אריות מהררי נמרים

song of Songs 4 9   לבבתני אחתי כלה לבבתיני באחד באחת מעיניך באחד ענק מצורניך

song of Songs 4 10   מה יפו דדיך אחתי כלה מה טבו דדיך מיין וריח שמניך מכל בשמים

song of Songs 4 11   נפת תטפנה שפתותיך כלה דבש וחלב תחת לשונך וריח שלמתיך כריח לבנון

song of Songs 4 12   גן נעול אחתי כלה גל נעול מעין חתום

song of Songs 4 13   שלחיך פרדס רמונים עם פרי מגדים כפרים עם נרדים

song of Songs 4 14   נרד וכרכם קנה וקנמון עם כל עצי לבונה מר ואהלות עם כל ראשי בשמים

song of Songs 4 15   מעין גנים באר מים חיים ונזלים מן לבנון

song of Songs 4 16   עורי צפון ובואי תימן הפיחי גני יזלו בשמיו יבא דודי לגנו ויאכל פרי מגדיו

song of Songs 5 1   באתי לגני אחתי כלה אריתי מורי עם בשמי אכלתי יערי עם דבשי שתיתי ייני עם חלבי אכלו רעים שתו ושכרו דודים

song of Songs 5 2   אני ישנה ולבי ער קול דודי דופק פתחי לי אחתי רעיתי יונתי תמתי שראשי נמלא טל קוצותי רסיסי לילה

song of Songs 5 3   פשטתי את כתנתי איככה אלבשנה רחצתי את רגלי איככה אטנפם

song of Songs 5 4   דודי שלח ידו מן החר ומעי המו עליו

song of Songs 5 5   קמתי אני לפתח לדודי וידי נטפו מור ואצבעתי מור עבר על כפות המנעול

song of Songs 5 6   פתחתי אני לדודי ודודי חמק עבר נפשי יצאה בדברו בקשתיהו ולא מצאתיהו קראתיו ולא ענני

song of Songs 5 7   מצאני השמרים הסבבים בעיר הכוני פצעוני נשאו את רדידי מעלי שמרי החמות

song of Songs 5 8   השבעתי אתכם בנות ירושל͏ם אם תמצאו את דודי מה תגידו לו שחולת אהבה אני

song of Songs 5 9   מה דודך מדוד היפה בנשים מה דודך מדוד שככה השבעתנו

song of Songs 5 10   דודי צח ואדום דגול מרבבה

song of Songs 5 11   ראשו כתם פז קוצותיו תלתלים שחרות כעורב

song of Songs 5 12   עיניו כיונים על אפיקי מים רחצות בחלב ישבות על מלאת

song of Songs 5 13   לחיו כערוגת הבשם מגדלות מרקחים שפתותיו שושנים נטפות מור עבר

song of Songs 5 14   ידיו גלילי זהב ממלאים בתרשיש מעיו עשת שן מעלפת ספירים

song of Songs 5 15   שוקיו עמודי שש מיסדים על אדני פז מראהו כלבנון בחור כארזים

song of Songs 5 16   חכו ממתקים וכלו מחמדים זה דודי וזה רעי בנות ירושל͏ם

song of Songs 6 1   אנה הלך דודך היפה בנשים אנה פנה דודך ונבקשנו עמך

song of Songs 6 2   דודי ירד לגנו לערוגות הבשם לרעות בגנים וללקט שושנים

song of Songs 6 3   אני לדודי ודודי לי הרעה בשושנים

song of Songs 6 4   יפה את רעיתי כתרצה נאוה כירושל͏ם אימה כנדגלות

song of Songs 6 5   הסבי עיניך מנגדי שהם הרהיבני שערך כעדר העזים שגלשו מן הגלעד

song of Songs 6 6   שניך כעדר ה͏רחלים שעלו מן הרחצה שכלם מתאימות ושכלה אין בהם

song of Songs 6 7   כפלח הרמון רקתך מבעד לצמתך

song of Songs 6 8   ששים המה מלכות ושמנים פילגשים ועלמות אין מספר

song of Songs 6 9   אחת היא יונתי תמתי אחת היא לאמה ברה היא ליולדתה ראוה בנות ויאשרוה מלכות ופילגשים ויהללוה

song of Songs 6 10   מי זאת הנשקפה כמו שחר יפה כלבנה ברה כחמה אימה כנדגלות

song of Songs 6 11   אל גנת אגוז ירדתי לראות באבי הנחל לראות הפרחה הגפן הנצו הרמנים

song of Songs 6 12   לא ידעתי נפשי שמתני מרכבות עמי נדיב

song of Songs 7 1   שובי שובי השולמית שובי שובי ונחזה בך מה תחזו בשולמית כמחלת המחנים

song of Songs 7 2   מה יפו פעמיך בנעלים בת נדיב חמוקי ירכיך כמו חלאים מעשה ידי אמן

song of Songs 7 3   שררך אגן הסהר אל יחסר המזג בטנך ערמת חטים סוגה בשושנים

song of Songs 7 4   שני שדיך כשני עפרים תאמי צביה

song of Songs 7 5   צוארך כמגדל השן עיניך ברכות בחשבון על שער בת רבים אפך כמגדל הלבנון צופה פני דמשק

song of Songs 7 6   ראשך עליך ככרמל ודלת ראשך כארגמן מלך אסור ברהטים

song of Songs 7 7   מה יפית ומה נעמת אהבה בתענוגים

song of Songs 7 8   זאת קומתך דמתה לתמר ושדיך לאשכלות

song of Songs 7 9   אמרתי אעלה בתמר אחזה בסנסניו ויהיו נא שדיך כאשכלות הגפן וריח אפך כתפוחים

song of Songs 7 10   וחכך כיין הטוב הולך לדודי למישרים דובב שפתי ישנים

song of Songs 7 11   אני לדודי ועלי תשוקתו

song of Songs 7 12   לכה דודי נצא השדה נלינה בכפרים

song of Songs 7 13   נשכימה לכרמים נראה אם פרחה הגפן פתח הסמדר הנצו הרמונים שם אתן את דדי לך

song of Songs 7 14   הדודאים נתנו ריח ועל פתחינו כל מגדים חדשים גם ישנים דודי צפנתי לך

song of Songs 8 1   מי יתנך כאח לי יונק שדי אמי אמצאך בחוץ אשקך גם לא יבוזו לי

song of Songs 8 2   אנהגך אביאך אל בית אמי תלמדני אשקך מיין הרקח מעסיס רמני

song of Songs 8 3   שמאלו תחת ראשי וימינו תחבקני

song of Songs 8 4   השבעתי אתכם בנות ירושל͏ם מה תעירו ומה תעררו את האהבה עד שתחפץ

song of Songs 8 5   מי זאת עלה מן המדבר מתרפקת על דודה תחת התפוח עוררתיך שמה חבלתך אמך שמה חבלה ילדתך

song of Songs 8 6   שימני כחותם על לבך כחותם על זרועך כי עזה כמות אהבה קשה כשאול קנאה רשפיה רשפי אש שלהבתיה

song of Songs 8 7   מים רבים לא יוכלו לכבות את האהבה ונהרות לא ישטפוה אם יתן איש את כל הון ביתו באהבה בוז יבוזו לו

song of Songs 8 8   אחות לנו קטנה ושדים אין לה מה נעשה לאחתנו ביום שידבר בה

song of Songs 8 9   אם חומה היא נבנה עליה טירת כסף ואם דלת היא נצור עליה לוח ארז

song of Songs 8 10   אני חומה ושדי כמגדלות אז הייתי בעיניו כמוצאת שלום

song of Songs 8 11   כרם היה לשלמה בבעל המון נתן את הכרם לנטרים איש יבא בפריו אלף כסף

song of Songs 8 12   כרמי שלי לפני האלף לך שלמה ומאתים לנטרים את פריו

song of Songs 8 13   היושבת בגנים חברים מקשיבים לקולך השמיעיני

song of Songs 8 14   ברח דודי ודמה לך לצבי או לעפר האילים על הרי בשמים