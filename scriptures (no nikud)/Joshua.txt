joshua

joshua 1 1   ויהי אחרי מות משה עבד יהוה ויאמר יהוה אל יהושע בן נון משרת משה לאמר

joshua 1 2   משה עבדי מת ועתה קום עבר את הירדן הזה אתה וכל העם הזה אל הארץ אשר אנכי נתן להם לבני ישראל

joshua 1 3   כל מקום אשר תדרך כף רגלכם בו לכם נתתיו כאשר דברתי אל משה

joshua 1 4   מהמדבר והלבנון הזה ועד הנהר הגדול נהר פרת כל ארץ החתים ועד הים הגדול מבוא השמש יהיה גבולכם

joshua 1 5   לא יתיצב איש לפניך כל ימי חייך כ͏אשר הייתי עם משה אהיה עמך לא ארפך ולא אעזבך

joshua 1 6   חזק ואמץ כי אתה תנחיל את העם הזה את הארץ אשר נשבעתי לאבותם לתת להם

joshua 1 7   רק חזק ואמץ מאד לשמר לעשות ככל התורה אשר צוך משה עבדי אל תסור ממנו ימין ושמאול למען תשכיל בכל אשר תלך

joshua 1 8   לא ימוש ספר התורה הזה מפיך והגית בו יומם ולילה למען תשמר לעשות ככל הכתוב בו כי אז תצליח את דרכך ואז תשכיל

joshua 1 9   הלוא צויתיך חזק ואמץ אל תערץ ואל תחת כי עמך יהוה אלהיך בכל אשר תלך

joshua 1 10   ויצו יהושע את שטרי העם לאמר

joshua 1 11   עברו בקרב המחנה וצוו את העם לאמר הכינו לכם צידה כי בעוד שלשת ימים אתם עברים את הירדן הזה לבוא לרשת את הארץ אשר יהוה אלהיכם נתן לכם לרשתה

joshua 1 12   ולראובני ולגדי ולחצי שבט המנשה אמר יהושע לאמר

joshua 1 13   זכור את הדבר אשר צוה אתכם משה עבד יהוה לאמר יהוה אלהיכם מניח לכם ונתן לכם את הארץ הזאת

joshua 1 14   נשיכם טפכם ומקניכם ישבו בארץ אשר נתן לכם משה בעבר הירדן ואתם תעברו חמשים לפני אחיכם כל גבורי החיל ועזרתם אותם

joshua 1 15   עד אשר יניח יהוה ל͏אחיכם ככם וירשו גם המה את הארץ אשר יהוה אלהיכם נתן להם ושבתם לארץ ירשתכם וירשתם אותה אשר נתן לכם משה עבד יהוה בעבר הירדן מזרח השמש

joshua 1 16   ויענו את יהושע לאמר כל אשר צויתנו נ͏עשה ואל כל אשר תשלחנו נלך

joshua 1 17   ככל אשר שמענו אל משה כן נשמע אליך רק יהיה יהוה אלהיך עמך כאשר היה עם משה

joshua 1 18   כל איש אשר ימרה את פיך ולא ישמע את דבריך לכל אשר תצונו יומת רק חזק ואמץ

joshua 2 1   וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו וילכו ויבאו בית אשה זונה ושמה רחב וישכבו שמה

joshua 2 2   ויאמר למלך יריחו לאמר הנה אנשים באו הנה הלילה מבני ישראל לחפר את הארץ

joshua 2 3   וישלח מלך יריחו אל רחב לאמר הוציאי האנשים הבאים אליך אשר באו לביתך כי לחפר את כל הארץ באו

joshua 2 4   ותקח ה͏אשה את שני האנשים ותצפנו ותאמר כן באו אלי ה͏אנשים ולא ידעתי מאין המה

joshua 2 5   ויהי השער לסגור בחשך והאנשים יצאו לא ידעתי אנה הלכו ה͏אנשים רדפו מהר אחריהם כי תשיגום

joshua 2 6   והיא העלתם הגגה ותטמנם בפשתי העץ הערכות לה על הגג

joshua 2 7   והאנשים רדפו א͏חריהם דרך הירדן על המעברות והשער סגרו אחרי כאשר יצאו הרדפים אחריהם

joshua 2 8   והמה טרם ישכבון והיא עלתה עליהם על הגג

joshua 2 9   ותאמר אל האנשים ידעתי כי נתן יהוה לכם את הארץ וכי נפלה אימתכם עלינו וכי נמגו כל ישבי הארץ מפניכם

joshua 2 10   כי שמענו את אשר הוביש יהוה את מי ים סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג אשר החרמתם אותם

joshua 2 11   ונשמע וימס לבבנו ולא קמה עוד רוח באיש מפניכם כי יהוה אלהיכם הוא אלהים בשמים ממעל ועל הארץ מתחת

joshua 2 12   ועתה השבעו נא לי ביהוה כי עשיתי עמכם חסד ועשיתם גם אתם עם בית אבי חסד ונתתם לי אות אמת

joshua 2 13   והחיתם את אבי ואת אמי ואת אחי ואת אחותי אחיותי ואת כל אשר להם והצלתם את נפשתינו ממות

joshua 2 14   ויאמרו לה האנשים נפשנו תחתיכם למות אם לא תגידו את דברנו זה והיה בתת יהוה לנו את הארץ ועשינו עמך חסד ואמת

joshua 2 15   ותורדם בחבל בעד ה͏חלון כי ביתה בקיר החומה ובחומה היא יושבת

joshua 2 16   ותאמר להם ההרה לכו פן יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם

joshua 2 17   ויאמרו אליה האנשים נקים אנחנו משבעתך הזה אשר השבעתנו

joshua 2 18   הנה אנחנו באים בארץ את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה

joshua 2 19   והיה כל אשר יצא מדלתי ביתך החוצה דמו בראשו ואנחנו נקים וכל אשר יהיה אתך בבית דמו בראשנו אם יד תהיה בו

joshua 2 20   ואם תגידי את דברנו זה והיינו נקים משבעתך אשר השבעתנו

joshua 2 21   ותאמר כדבריכם כן הוא ותשלחם וילכו ותקשר את תקות השני בחלון

joshua 2 22   וילכו ויבאו ההרה וישבו שם שלשת ימים עד שבו הרדפים ויבקשו הרדפים בכל הדרך ולא מצאו

joshua 2 23   וישבו שני האנשים וירדו מההר ויעברו ויבאו אל יהושע בן נון ויספרו לו את כל המצאות אותם

joshua 2 24   ויאמרו אל יהושע כי נתן יהוה בידנו את כל הארץ וגם נמגו כל ישבי הארץ מפנינו

joshua 3 1   וישכם יהושע בבקר ויסעו מהשטים ויבאו עד הירדן הוא וכל בני ישראל וילנו שם טרם יעברו

joshua 3 2   ויהי מקצה שלשת ימים ויעברו השטרים בקרב המחנה

joshua 3 3   ויצוו את העם לאמר כראותכם את ארון ברית יהוה אלהיכם והכהנים הלוים נשאים אתו ואתם תסעו ממקומכם והלכתם אחריו

joshua 3 4   אך רחוק יהיה ביניכם ובינו וביניו כאלפים אמה במדה אל תקרבו אליו למען אשר תדעו את הדרך אשר תלכו בה כי לא עברתם בדרך מתמול שלשום

joshua 3 5   ויאמר יהושע אל העם התקדשו כי מחר יעשה יהוה בקרבכם נפלאות

joshua 3 6   ויאמר יהושע אל הכהנים לאמר שאו את ארון הברית ועברו לפני העם וישאו את ארון הברית וילכו לפני העם

joshua 3 7   ויאמר יהוה אל יהושע היום הזה אחל גדלך בעיני כל ישראל אשר ידעון כי כאשר הייתי עם משה אהיה עמך

joshua 3 8   ואתה תצוה את הכהנים נשאי ארון הברית לאמר כבאכם עד קצה מי הירדן בירדן תעמדו

joshua 3 9   ויאמר יהושע אל בני ישראל גשו הנה ושמעו את דברי יהוה אלהיכם

joshua 3 10   ויאמר יהושע בזאת תדעון כי אל חי בקרבכם והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי

joshua 3 11   הנה ארון הברית אדון כל הארץ עבר לפניכם בירדן

joshua 3 12   ועתה קחו לכם שני עשר איש משבטי ישראל איש אחד איש אחד לשבט

joshua 3 13   והיה כנוח כפות רגלי הכהנים נשאי ארון יהוה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד

joshua 3 14   ויהי בנסע העם מאהליהם לעבר את הירדן והכהנים נשאי הארון הברית לפני העם

joshua 3 15   וכבוא נשאי הארון עד הירדן ורגלי הכהנים נשאי הארון נטבלו בקצה המים והירדן מלא על כל גדותיו כל ימי קציר

joshua 3 16   ויעמדו המים הירדים מלמעלה קמו נד אחד הרחק מאד באדם מאדם העיר אשר מצד צרתן והירדים על ים הערבה ים המלח תמו נכרתו והעם עברו נגד יריחו

joshua 3 17   ויעמדו הכהנים נשאי הארון ברית יהוה בח͏רבה בתוך הירדן הכן וכל ישראל עברים בחרבה עד אשר תמו כל הגוי לעבר את הירדן

joshua 4 1   ויהי כאשר תמו כל הגוי לעבור את הירדן ויאמר יהוה אל יהושע לאמר

joshua 4 2   קחו לכם מן העם שנים עשר אנשים איש אחד איש אחד משבט

joshua 4 3   וצוו אותם לאמר שאו לכם מזה מתוך הירדן ממצב רגלי הכהנים הכין שתים עשרה אבנים והעברתם אותם עמכם והנחתם אותם במלון אשר תלינו בו הלילה

joshua 4 4   ויקרא יהושע אל שנים העשר איש אשר הכין מבני ישראל איש אחד איש אחד משבט

joshua 4 5   ויאמר להם יהושע עברו לפני ארון יהוה אלהיכם אל תוך הירדן והרימו לכם איש אבן אחת על שכמו למספר שבטי בני ישראל

joshua 4 6   למען תהיה זאת אות בקרבכם כי ישאלון בניכם מחר לאמר מה האבנים האלה לכם

joshua 4 7   ואמרתם להם אשר נכרתו מימי הירדן מפני ארון ברית יהוה בעברו בירדן נכרתו מי הירדן והיו האבנים האלה לזכרון לבני ישראל עד עולם

joshua 4 8   ויעשו כן בני ישראל כאשר צוה יהושע וישאו שתי עשרה אבנים מתוך הירדן כאשר דבר יהוה אל יהושע למספר שבטי בני ישראל ויעברום עמם אל המלון וינחום שם

joshua 4 9   ושתים עשרה אבנים הקים יהושע בתוך הירדן תחת מצב רגלי הכהנים נשאי ארון הברית ויהיו שם עד היום הזה

joshua 4 10   והכהנים נשאי הארון עמדים בתוך הירדן עד תם כל הדבר אשר צוה יהוה את יהושע לדבר אל העם ככל אשר צוה משה את יהושע וימהרו העם ו͏יעברו

joshua 4 11   ויהי כ͏אשר תם כל העם ל͏עבור ויעבר ארון יהוה והכהנים לפני העם

joshua 4 12   ויעברו בני ראובן ובני גד וחצי שבט המנשה חמשים לפני בני ישראל כאשר דבר אליהם משה

joshua 4 13   כארבעים אלף חלוצי הצבא עברו לפני יהוה למלחמה אל ערבות יריחו

joshua 4 14   ביום ההוא גדל יהוה את יהושע בעיני כל ישראל ויראו אתו כאשר יראו את משה כל ימי חייו

joshua 4 15   ויאמר יהוה אל יהושע לאמר

joshua 4 16   צוה את הכהנים נשאי ארון העדות ויעלו מן הירדן

joshua 4 17   ויצו יהושע את הכהנים לאמר עלו מן הירדן

joshua 4 18   ויהי בעלות כעלות הכהנים נשאי ארון ברית יהוה מתוך הירדן נתקו כפות רגלי הכהנים אל החרבה וישבו מי הירדן למקומם וילכו כתמול שלשום על כל גדותיו

joshua 4 19   והעם עלו מן הירדן בעשור לחדש הראשון ויחנו בגלגל בקצה מזרח יריחו

joshua 4 20   ואת שתים עשרה האבנים האלה אשר לקחו מן הירדן הקים יהושע בגלגל

joshua 4 21   ויאמר אל בני ישראל לאמר אשר ישאלון בניכם מחר את אבותם לאמר מה האבנים האלה

joshua 4 22   והודעתם את בניכם לאמר ביבשה עבר ישראל את הירדן הזה

joshua 4 23   אשר הוביש יהוה אלהיכם את מי הירדן מפניכם עד עברכם כאשר עשה יהוה אלהיכם לים סוף אשר הוביש מפנינו עד עברנו

joshua 4 24   למען דעת כל עמי הארץ את יד יהוה כי חזקה היא למען יראתם את יהוה אלהיכם כל הימים

joshua 5 1   ויהי כשמע כל מלכי האמרי אשר בעבר הירדן ימה וכל מלכי הכנעני אשר על הים את אשר הוביש יהוה את מי הירדן מפני בני ישראל עד עברנו עברם וימס לבבם ולא היה בם עוד רוח מפני בני ישראל

joshua 5 2   בעת ההיא אמר יהוה אל יהושע עשה לך חרבות צרים ושוב מל את בני ישראל שנית

joshua 5 3   ויעש לו יהושע חרבות צרים וימל את בני ישראל אל גבעת הערלות

joshua 5 4   וזה הדבר אשר מל יהושע כל העם היצא ממצרים הזכרים כל אנשי המלחמה מתו במדבר בדרך בצאתם ממצרים

joshua 5 5   כי מלים היו כל העם היצאים וכל העם הילדים במדבר בדרך בצאתם ממצרים לא מלו

joshua 5 6   כי ארבעים שנה הלכו בני ישראל במדבר עד תם כל הגוי אנשי המלחמה היצאים ממצרים אשר לא שמעו בקול יהוה אשר נשבע יהוה להם לבלתי הראותם את הארץ אשר נשבע יהוה ל͏אבותם לתת לנו ארץ זבת חלב ודבש

joshua 5 7   ואת בניהם הקים תחתם אתם מל יהושע כי ערלים היו כי לא מלו אותם בדרך

joshua 5 8   ויהי כאשר תמו כל הגוי להמול וישבו תחתם במחנה עד חיותם

joshua 5 9   ויאמר יהוה אל יהושע היום גלותי את חרפת מצרים מעליכם ויקרא שם המקום ההוא גלגל עד היום הזה

joshua 5 10   ויחנו בני ישראל בגלגל ויעשו את הפסח בארבעה עשר יום לחדש בערב בערבות יריחו

joshua 5 11   ויאכלו מעבור הארץ ממחרת הפסח מצות וקלוי בעצם היום הזה

joshua 5 12   וישבת המן ממחרת באכלם מעבור הארץ ולא היה עוד לבני ישראל מן ויאכלו מתבואת ארץ כנען בשנה ההיא

joshua 5 13   ויהי בהיות יהושע ביריחו וישא עיניו וירא והנה איש עמד לנגדו וחרבו שלופה בידו וילך יהושע אליו ויאמר לו הלנו אתה אם לצרינו

joshua 5 14   ויאמר לא כי אני שר צבא יהוה עתה באתי ויפל יהושע אל פניו ארצה וישתחו ויאמר לו מה אדני מדבר אל עבדו

joshua 5 15   ויאמר שר צבא יהוה אל יהושע של נעלך מעל רגלך כי המקום אשר אתה עמד עליו קדש הוא ויעש יהושע כן

joshua 6 1   ויריחו סגרת ומסגרת מפני בני ישראל אין יוצא ואין בא

joshua 6 2   ויאמר יהוה אל יהושע ראה נתתי בידך את יריחו ואת מלכה גבורי החיל

joshua 6 3   וסבתם את העיר כל אנשי המלחמה הקיף את העיר פעם אחת כה תעשה ששת ימים

joshua 6 4   ושבעה כהנים ישאו שבעה שופרות היובלים לפני הארון וביום השביעי תסבו את העיר שבע פעמים והכהנים יתקעו בשופרות

joshua 6 5   והיה במשך בקרן היובל בשמעכם כשמעכם את קול השופר יריעו כל העם תרועה גדולה ונפלה חומת העיר תחתיה ועלו העם איש נגדו

joshua 6 6   ויקרא יהושע בן נון אל הכהנים ויאמר אלהם שאו את ארון הברית ושבעה כהנים ישאו שבעה שופרות יובלים לפני ארון יהוה

joshua 6 7   ויאמרו ויאמר אל העם עברו וסבו את העיר והחלוץ יעבר לפני ארון יהוה

joshua 6 8   ויהי כאמר יהושע אל העם ושבעה הכהנים נשאים שבעה שופרות היובלים לפני יהוה עברו ותקעו בשופרות ו͏ארון ברית יהוה הלך אחריהם

joshua 6 9   והחלוץ הלך לפני הכהנים תקעו תקעי השופרות והמאסף הלך אחרי הארון הלוך ותקוע בשופרות

joshua 6 10   ואת העם צוה יהושע לאמר לא תריעו ולא תשמיעו את קולכם ולא יצא מפיכם דבר עד יום אמרי אליכם הריעו והריעתם

joshua 6 11   ויסב ארון יהוה את העיר הקף פעם אחת ויבאו המחנה וילינו במחנה

joshua 6 12   וישכם יהושע בבקר וישאו הכהנים את ארון יהוה

joshua 6 13   ושבעה הכהנים נשאים שבעה שופרות היבלים לפני ארון יהוה הלכים הלוך ותקעו בשופרות והחלוץ הלך לפניהם וה͏מאסף הלך א͏חרי ארון יהוה הולך הלוך ותקוע בשופרות

joshua 6 14   ויסבו את העיר ביום השני פעם אחת וישבו המחנה כה עשו ששת ימים

joshua 6 15   ויהי ביום השביעי וישכמו כעלות השחר ויסבו את העיר כמשפט הזה שבע פעמים רק ביום ההוא סבבו את העיר שבע פעמים

joshua 6 16   ויהי בפעם השביעית תקעו הכהנים בשופרות ויאמר יהושע אל העם הריעו כי נתן יהוה לכם את העיר

joshua 6 17   והיתה העיר חרם היא וכל אשר בה ליהוה רק רחב הזונה תחיה היא וכל אשר אתה בבית כי החבאתה את המלאכים אשר שלחנו

joshua 6 18   ורק אתם שמרו מן החרם פן תחרימו ולקחתם מן החרם ושמתם את מחנה ישראל לחרם ועכרתם אותו

joshua 6 19   וכל כסף וזהב וכלי נחשת וברזל קדש הוא ליהוה אוצר יהוה יבוא

joshua 6 20   וירע העם ויתקעו בשפרות ויהי כשמע העם את קול השופר ויריעו העם תרועה גדולה ותפל החומה תחתיה ויעל העם העירה איש נגדו וילכדו את העיר

joshua 6 21   ויחרימו את כל אשר בעיר מאיש ועד אשה מנער ועד זקן ועד שור ושה וחמור לפי חרב

joshua 6 22   ולשנים האנשים המרגלים את הארץ אמר יהושע באו בית האשה הזונה והוציאו משם את האשה ואת כל אשר לה כאשר נשבעתם לה

joshua 6 23   ויבאו הנערים המרגלים ויציאו את רחב ואת אביה ואת אמה ואת אחיה ואת כל אשר לה ואת כל משפחותיה הוציאו ויניחום מחוץ למחנה ישראל

joshua 6 24   והעיר שרפו באש וכל אשר בה רק הכסף והזהב וכלי הנחשת והברזל נתנו אוצר בית יהוה

joshua 6 25   ואת רחב הזונה ואת בית אביה ואת כל אשר לה החיה יהושע ותשב בקרב ישראל עד היום הזה כי החביאה את המלאכים אשר שלח יהושע לרגל את יריחו

joshua 6 26   וישבע יהושע בעת ההיא לאמר ארור האיש לפני יהוה אשר יקום ובנה את העיר הזאת את יריחו בבכרו ייסדנה ובצעירו יציב דלתיה

joshua 6 27   ויהי יהוה את יהושע ויהי שמעו בכל הארץ

joshua 7 1   וימעלו בני ישראל מעל בחרם ויקח עכן בן כרמי בן זבדי בן זרח למטה יהודה מן החרם ויחר אף יהוה בבני ישראל

joshua 7 2   וישלח יהושע אנשים מיריחו העי אשר עם בית און מקדם לבית אל ויאמר אליהם לאמר עלו ורגלו את הארץ ויעלו האנשים וירגלו את העי

joshua 7 3   וישבו אל יהושע ויאמרו אליו אל יעל כל העם כאלפים איש או כשלשת אלפים איש יעלו ויכו את העי אל תיגע שמה את כל העם כי מעט המה

joshua 7 4   ויעלו מן העם שמה כשלשת אלפים איש וינסו לפני אנשי העי

joshua 7 5   ויכו מהם אנשי העי כשלשים וששה איש וירדפום לפני השער עד השברים ויכום במורד וימס לבב העם ויהי למים

joshua 7 6   ויקרע יהושע שמלתיו ויפל על פניו ארצה לפני ארון יהוה עד הערב הוא וזקני ישראל ויעלו עפר על ראשם

joshua 7 7   ויאמר יהושע אהה אדני יהוה למה העברת העביר את העם הזה את הירדן לתת אתנו ביד האמרי להאבידנו ולו הואלנו ונשב בעבר הירדן

joshua 7 8   בי אדני מה אמר אחרי אשר הפך ישראל ערף לפני איביו

joshua 7 9   וישמעו הכנעני וכל ישבי הארץ ונסבו עלינו והכריתו את שמנו מן הארץ ומה תעשה לשמך הגדול

joshua 7 10   ויאמר יהוה אל יהושע קם לך למה זה אתה נפל על פניך

joshua 7 11   חטא ישראל וגם עברו את בריתי אשר צויתי אותם וגם לקחו מן החרם וגם גנבו וגם כחשו וגם שמו בכליהם

joshua 7 12   ולא יכלו בני ישראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם לא תשמידו החרם מקרבכם

joshua 7 13   קם קדש את העם ואמרת התקדשו למחר כי כה אמר יהוה אלהי ישראל חרם בקרבך ישראל לא תוכל לקום לפני איביך עד הסירכם החרם מקרבכם

joshua 7 14   ונקרבתם בבקר לשבטיכם והיה השבט אשר ילכדנו יהוה יקרב למשפחות והמשפחה אשר ילכדנה יהוה תקרב לבתים והבית אשר ילכדנו יהוה יקרב לגברים

joshua 7 15   והיה הנלכד בחרם ישרף באש אתו ואת כל אשר לו כי עבר את ברית יהוה וכי עשה נבלה בישראל

joshua 7 16   וישכם יהושע בבקר ויקרב את ישראל לשבטיו וילכד שבט יהודה

joshua 7 17   ויקרב את משפחת יהודה וילכד את משפחת הזרחי ויקרב את משפחת הזרחי לגברים וילכד זבדי

joshua 7 18   ויקרב את ביתו לגברים וילכד עכן בן כרמי בן זבדי בן זרח למטה יהודה

joshua 7 19   ויאמר יהושע אל עכן בני שים נא כבוד ליהוה אלהי ישראל ותן לו תודה והגד נא לי מה עשית אל תכחד ממני

joshua 7 20   ויען עכן את יהושע ויאמר אמנה אנכי חטאתי ליהוה אלהי ישראל וכזאת וכזאת עשיתי

joshua 7 21   ואראה וארא בשלל אדרת שנער אחת טובה ומאתים שקלים כסף ולשון זהב אחד חמשים שקלים משקלו ואחמדם ואקחם והנם טמונים בארץ בתוך הא͏הלי והכסף תחתיה

joshua 7 22   וישלח יהושע מלאכים וירצו האהלה והנה טמונה באהלו והכסף תחתיה

joshua 7 23   ויקחום מתוך האהל ויבאום אל יהושע ואל כל בני ישראל ויצקם לפני יהוה

joshua 7 24   ויקח יהושע את עכן בן זרח ואת הכסף ואת האדרת ואת לשון הזהב ואת בניו ואת בנתיו ואת שורו ואת חמרו ואת צאנו ואת אהלו ואת כל אשר לו וכל ישראל עמו ויעלו אתם עמק עכור

joshua 7 25   ויאמר יהושע מה עכרתנו יעכרך יהוה ביום הזה וירגמו אתו כל ישראל אבן וישרפו אתם באש ויסקלו אתם באבנים

joshua 7 26   ויקימו עליו גל אבנים גדול עד היום הזה וישב יהוה מחרון אפו על כן קרא שם המקום ההוא עמק עכור עד היום הזה

joshua 8 1   ויאמר יהוה אל יהושע אל תירא ואל תחת קח עמך את כל עם המלחמה וקום עלה העי ראה נתתי בידך את מלך העי ואת עמו ואת עירו ואת ארצו

joshua 8 2   ועשית לעי ולמלכה כאשר עשית ליריחו ולמלכה רק שללה ובהמתה תבזו לכם שים לך ארב לעיר מאחריה

joshua 8 3   ויקם יהושע וכל עם המלחמה לעלות העי ויבחר יהושע שלשים אלף איש גבורי החיל וישלחם לילה

joshua 8 4   ויצו אתם לאמר ראו אתם ארבים לעיר מאחרי העיר אל תרחיקו מן העיר מאד והייתם כלכם נכנים

joshua 8 5   ואני וכל העם אשר אתי נקרב אל העיר והיה כי יצאו לקראתנו כאשר בראשנה ונסנו לפניהם

joshua 8 6   ויצאו אחרינו עד התיקנו אותם מן העיר כי יאמרו נסים לפנינו כאשר בראשנה ונסנו לפניהם

joshua 8 7   ואתם תקמו מהאורב והורשתם את העיר ונתנה יהוה אלהיכם בידכם

joshua 8 8   והיה כתפשכם את העיר תציתו את העיר באש כדבר יהוה תעשו ראו צויתי אתכם

joshua 8 9   וישלחם יהושע וילכו אל המארב וישבו בין בית אל ובין העי מים לעי וילן יהושע בלילה ההוא בתוך העם

joshua 8 10   וישכם יהושע בבקר ויפקד את העם ויעל הוא וזקני ישראל לפני העם העי

joshua 8 11   וכל העם המלחמה אשר אתו עלו ויגשו ויבאו נגד העיר ויחנו מצפון לעי והגי בינו ביניו ובין העי

joshua 8 12   ויקח כחמשת אלפים איש וישם אותם ארב בין בית אל ובין העי מים לעיר

joshua 8 13   וישימו העם את כל המחנה אשר מצפון לעיר ואת עקבו מים לעיר וילך יהושע בלילה ההוא בתוך העמק

joshua 8 14   ויהי כראות מלך העי וימהרו וישכימו ויצאו אנשי העיר לקראת ישראל למלחמה הוא וכל עמו למועד לפני הערבה והוא לא ידע כי ארב לו מאחרי העיר

joshua 8 15   וינגעו יהושע וכל ישראל לפניהם וינסו דרך המדבר

joshua 8 16   ויזעקו כל העם אשר בעיר בעי לרדף אחריהם וירדפו אחרי יהושע וינתקו מן העיר

joshua 8 17   ולא נשאר איש בעי ובית אל אשר לא יצאו אחרי ישראל ויעזבו את העיר פתוחה וירדפו אחרי ישראל

joshua 8 18   ויאמר יהוה אל יהושע נטה בכידון אשר בידך אל העי כי בידך אתננה ויט יהושע בכידון אשר בידו אל העיר

joshua 8 19   והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את העיר באש

joshua 8 20   ויפנו אנשי העי אחריהם ויראו והנה עלה עשן העיר השמימה ולא היה בהם ידים לנוס הנה והנה והעם הנס המדבר נהפך אל הרודף

joshua 8 21   ויהושע וכל ישראל ראו כי לכד הארב את העיר וכי עלה עשן העיר וישבו ויכו את אנשי העי

joshua 8 22   ואלה יצאו מן העיר לקראתם ויהיו לישראל בתוך אלה מזה ואלה מזה ויכו אותם עד בלתי השאיר לו שריד ופליט

joshua 8 23   ואת מלך העי תפשו חי ויקרבו אתו אל יהושע

joshua 8 24   ויהי ככלות ישראל להרג את כל ישבי העי בשדה במדבר אשר רדפום בו ויפלו כלם לפי חרב עד תמם וישבו כל ישראל העי ויכו אתה לפי חרב

joshua 8 25   ויהי כל הנפלים ביום ההוא מאיש ועד אשה שנים עשר אלף כל אנשי העי

joshua 8 26   ויהושע לא השיב ידו אשר נטה בכידון עד אשר החרים את כל ישבי העי

joshua 8 27   רק הבהמה ושלל העיר ההיא בזזו להם ישראל כדבר יהוה אשר צוה את יהושע

joshua 8 28   וישרף יהושע את העי וישימה תל עולם שממה עד היום הזה

joshua 8 29   ואת מלך העי תלה על העץ עד עת הערב וכבוא השמש צוה יהושע וירידו את נבלתו מן העץ וישליכו אותה אל פתח שער העיר ויקימו עליו גל אבנים גדול עד היום הזה

joshua 8 30   אז יבנה יהושע מזבח ליהוה אלהי ישראל בהר עיבל

joshua 8 31   כאשר צוה משה עבד יהוה את בני ישראל ככתוב בספר תורת משה מזבח אבנים שלמות אשר לא הניף עליהן ברזל ויעלו עליו עלות ליהוה ויזבחו שלמים

joshua 8 32   ויכתב שם על האבנים את משנה תורת משה אשר כתב לפני בני ישראל

joshua 8 33   וכל ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית יהוה כגר כאזרח חציו אל מול הר גרזים והחציו אל מול הר עיבל כאשר צוה משה עבד יהוה לברך את העם ישראל בראשנה

joshua 8 34   וא͏חרי כן קרא את כל דברי התורה הברכה והקללה ככל הכתוב בספר התורה

joshua 8 35   לא היה דבר מכל אשר צוה משה אשר לא קרא יהושע נגד כל קהל ישראל והנשים והטף והגר ההלך בקרבם

joshua 9 1   ויהי כשמע כל המלכים אשר בעבר הירדן בהר ובשפלה ובכל חוף הים הגדול אל מול הלבנון החתי והאמרי הכנעני הפרזי החוי והיבוסי

joshua 9 2   ויתקבצו יחדו להלחם עם יהושע ועם ישראל פה אחד

joshua 9 3   וישבי גבעון שמעו את אשר עשה יהושע ליריחו ולעי

joshua 9 4   ויעשו גם המה בערמה וילכו ויצטירו ויקחו שקים בלים לחמוריהם ונאדות יין בלים ומבקעים ומצררים

joshua 9 5   ונעלות בלות ומטלאות ברגליהם ושלמות בלות עליהם וכל לחם צידם יבש היה נקדים

joshua 9 6   וילכו אל יהושע אל המחנה הגלגל ויאמרו אליו ואל איש ישראל מארץ רחוקה באנו ועתה כרתו לנו ברית

joshua 9 7   ויאמרו ויאמר איש ישראל אל החוי אולי בקרבי אתה יושב ואיך אכרות אכרת לך ברית

joshua 9 8   ויאמרו אל יהושע עבדיך אנחנו ויאמר אלהם יהושע מי אתם ומאין תבאו

joshua 9 9   ויאמרו אליו מארץ רחוקה מאד באו עבדיך לשם יהוה אלהיך כי שמענו שמעו ואת כל אשר עשה במצרים

joshua 9 10   ואת כל אשר עשה לשני מלכי האמרי אשר בעבר הירדן לסיחון מלך חשבון ולעוג מלך הבשן אשר בעשתרות

joshua 9 11   ויאמרו אלינו זקינינו וכל ישבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו לנו ברית

joshua 9 12   זה לחמנו חם הצטידנו אתו מבתינו ביום צאתנו ללכת אליכם ועתה הנה יבש והיה נקדים

joshua 9 13   ואלה נאדות היין אשר מלאנו חדשים והנה התבקעו ואלה שלמותינו ונעלינו בלו מרב הדרך מאד

joshua 9 14   ויקחו האנשים מצידם ואת פי יהוה לא שאלו

joshua 9 15   ויעש להם יהושע שלום ויכרת להם ברית לחיותם וישבעו להם נשיאי העדה

joshua 9 16   ויהי מקצה שלשת ימים אחרי אשר כרתו להם ברית וישמעו כי קרבים הם אליו ובקרבו הם ישבים

joshua 9 17   ויסעו בני ישראל ויבאו אל עריהם ביום השלישי ועריהם גבעון והכפירה ובארות וקרית יערים

joshua 9 18   ולא הכום בני ישראל כי נשבעו להם נשיאי העדה ביהוה אלהי ישראל וילנו כל העדה על הנשיאים

joshua 9 19   ויאמרו כל הנשיאים אל כל העדה אנחנו נשבענו להם ביהוה אלהי ישראל ועתה לא נוכל לנגע בהם

joshua 9 20   זאת נעשה להם והחיה אותם ולא יהיה עלינו קצף על השבועה אשר נשבענו להם

joshua 9 21   ויאמרו אליהם הנשיאים יחיו ויהיו חטבי עצים ושאבי מים לכל העדה כאשר דברו להם הנשיאים

joshua 9 22   ויקרא להם יהושע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישבים

joshua 9 23   ועתה ארורים אתם ולא יכרת מכם עבד וחטבי עצים ושאבי מים לבית אלהי

joshua 9 24   ויענו את יהושע ויאמרו כי הגד הגד לעבדיך את אשר צוה יהוה אלהיך את משה עבדו לתת לכם את כל הארץ ולהשמיד את כל ישבי הארץ מפניכם ונירא מאד לנפשתינו מפניכם ונעשה את הדבר הזה

joshua 9 25   ועתה הננו בידך כטוב וכישר בעיניך לעשות לנו עשה

joshua 9 26   ויעש להם כן ויצל אותם מיד בני ישראל ולא הרגום

joshua 9 27   ויתנם יהושע ביום ההוא חטבי עצים ושאבי מים לעדה ולמזבח יהוה עד היום הזה אל המקום אשר יבחר

joshua 10 1   ויהי כשמע אדני צדק מלך ירושלם כי לכד יהושע את העי ויחרימה כאשר עשה ליריחו ולמלכה כן עשה לעי ולמלכה וכי השלימו ישבי גבעון את ישראל ויהיו בקרבם

joshua 10 2   וייראו מאד כי עיר גדולה גבעון כאחת ערי הממלכה וכי היא גדולה מן העי וכל אנשיה גברים

joshua 10 3   וישלח אדני צדק מלך ירושלם אל הוהם מלך חברון ואל פראם מלך ירמות ואל יפיע מלך לכיש ואל דביר מלך עגלון לאמר

joshua 10 4   עלו אלי ועזרני ונכה את גבעון כי השלימה את יהושע ואת בני ישראל

joshua 10 5   ויאספו ויעלו חמשת מלכי האמרי מלך ירושלם מלך חברון מלך ירמות מלך לכיש מלך עגלון הם וכל מחניהם ויחנו על גבעון וילחמו עליה

joshua 10 6   וישלחו אנשי גבעון אל יהושע אל המחנה הגלגלה לאמר אל תרף ידיך מעבדיך עלה אלינו מהרה והושיעה לנו ועזרנו כי נקבצו אלינו כל מלכי האמרי ישבי ההר

joshua 10 7   ויעל יהושע מן הגלגל הוא וכל עם המלחמה עמו וכל גבורי החיל

joshua 10 8   ויאמר יהוה אל יהושע אל תירא מהם כי בידך נתתים לא יעמד איש מהם בפניך

joshua 10 9   ויבא אליהם יהושע פתאם כל הלילה עלה מן הגלגל

joshua 10 10   ויהמם יהוה לפני ישראל ויכם מכה גדולה בגבעון וירדפם דרך מעלה בית חורן ויכם עד עזקה ועד מקדה

joshua 10 11   ויהי בנסם מפני ישראל הם במורד בית חורן ויהוה השליך עליהם אבנים גדלות מן השמים עד עזקה וימתו רבים אשר מתו באבני הברד מאשר הרגו בני ישראל בחרב

joshua 10 12   אז ידבר יהושע ליהוה ביום תת יהוה את האמרי לפני בני ישראל ויאמר לעיני ישראל שמש בגבעון דום וירח בעמק אילון

joshua 10 13   וידם השמש וירח עמד עד יקם גוי איביו הלא היא כתובה על ספר הישר ויעמד השמש בחצי השמים ולא אץ לבוא כיום תמים

joshua 10 14   ולא היה כיום ההוא לפניו ואחריו לשמע יהוה בקול איש כי יהוה נלחם לישראל

joshua 10 15   וישב יהושע וכל ישראל עמו אל המחנה הגלגלה

joshua 10 16   וינסו חמשת המלכים האלה ויחבאו במערה במקדה

joshua 10 17   ויגד ליהושע לאמר נמצאו חמשת המלכים נחבאים במערה במקדה

joshua 10 18   ויאמר יהושע גלו אבנים גדלות אל פי המערה והפקידו עליה אנשים לשמרם

joshua 10 19   ואתם אל תעמדו רדפו אחרי איביכם וזנבתם אותם אל תתנום לבוא אל עריהם כי נתנם יהוה אלהיכם בידכם

joshua 10 20   ויהי ככלות יהושע ובני ישראל להכותם מכה גדולה מאד עד תמם והשרידים שרדו מהם ויבאו אל ערי המבצר

joshua 10 21   וישבו כל העם אל המחנה אל יהושע מקדה בשלום לא חרץ לבני ישראל לאיש את לשנו

joshua 10 22   ויאמר יהושע פתחו את פי המערה והוציאו אלי את חמשת המלכים האלה מן המערה

joshua 10 23   ויעשו כן ויציאו אליו את חמשת המלכים האלה מן המערה את מלך ירושלם את מלך חברון את מלך ירמות את מלך לכיש את מלך עגלון

joshua 10 24   ויהי כהוציאם את המלכים האלה אל יהושע ויקרא יהושע אל כל איש ישראל ויאמר אל קציני אנשי המלחמה ההלכוא אתו קרבו שימו את רגליכם על צוארי המלכים האלה ויקרבו וישימו את רגליהם על צואריהם

joshua 10 25   ויאמר אליהם יהושע אל תיראו ואל תחתו חזקו ואמצו כי ככה יעשה יהוה לכל איביכם אשר אתם נלחמים אותם

joshua 10 26   ויכם יהושע אחרי כן וימיתם ויתלם על חמשה עצים ויהיו תלוים על העצים עד הערב

joshua 10 27   ויהי לעת בוא השמש צוה יהושע וירידום מעל העצים וישלכם אל המערה אשר נחבאו שם וישמו אבנים גדלות על פי המערה עד עצם היום הזה

joshua 10 28   ואת מקדה לכד יהושע ביום ההוא ויכה לפי חרב ואת מלכה החרם אותם ואת כל הנפש אשר בה לא השאיר שריד ויעש למלך מקדה כאשר עשה למלך יריחו

joshua 10 29   ויעבר יהושע וכל ישראל עמו ממקדה לבנה וילחם עם לבנה

joshua 10 30   ויתן יהוה גם אותה ביד ישראל ואת מלכה ויכה לפי חרב ואת כל הנפש אשר בה לא השאיר בה שריד ויעש למלכה כאשר עשה למלך יריחו

joshua 10 31   ויעבר יהושע וכל ישראל עמו מלבנה לכישה ויחן עליה וילחם בה

joshua 10 32   ויתן יהוה את לכיש ביד ישראל וילכדה ביום השני ויכה לפי חרב ואת כל הנפש אשר בה ככל אשר עשה ללבנה

joshua 10 33   אז עלה הרם מלך גזר לעזר את לכיש ויכהו יהושע ואת עמו עד בלתי השאיר לו שריד

joshua 10 34   ויעבר יהושע וכל ישראל עמו מלכיש עגלנה ויחנו עליה וילחמו עליה

joshua 10 35   וילכדוה ביום ההוא ויכוה לפי חרב ואת כל הנפש אשר בה ביום ההוא החרים ככל אשר עשה ללכיש

joshua 10 36   ויעל יהושע וכל ישראל עמו מעגלונה חברונה וילחמו עליה

joshua 10 37   וילכדוה ויכוה לפי חרב ואת מלכה ואת כל עריה ואת כל הנפש אשר בה לא השאיר שריד ככל אשר עשה לעגלון ויחרם אותה ואת כל הנפש אשר בה

joshua 10 38   וישב יהושע וכל ישראל עמו דברה וילחם עליה

joshua 10 39   וילכדה ואת מלכה ואת כל עריה ויכום לפי חרב ויחרימו את כל נפש אשר בה לא השאיר שריד כאשר עשה לחברון כן עשה לדברה ולמלכה וכאשר עשה ללבנה ולמלכה

joshua 10 40   ויכה יהושע את כל הארץ ההר והנגב והשפלה והאשדות ואת כל מלכיהם לא השאיר שריד ואת כל הנשמה החרים כאשר צוה יהוה אלהי ישראל

joshua 10 41   ויכם יהושע מקדש ברנע ועד עזה ואת כל ארץ גשן ועד גבעון

joshua 10 42   ואת כל המלכים האלה ואת ארצם לכד יהושע פעם אחת כי יהוה אלהי ישראל נלחם לישראל

joshua 10 43   וישב יהושע וכל ישראל עמו אל המחנה הגלגלה

joshua 11 1   ויהי כשמע יבין מלך חצור וישלח אל יובב מלך מדון ואל מלך שמרון ואל מלך אכשף

joshua 11 2   ואל המלכים אשר מצפון בהר ובערבה נגב כנרות ובשפלה ובנפות דור מים

joshua 11 3   הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה

joshua 11 4   ויצאו הם וכל מחניהם עמם עם רב כחול אשר על שפת הים לרב וסוס ורכב רב מאד

joshua 11 5   ויועדו כל המלכים האלה ויבאו ויחנו יחדו אל מי מרום להלחם עם ישראל

joshua 11 6   ויאמר יהוה אל יהושע אל תירא מפניהם כי מחר כעת הזאת אנכי נתן את כלם חללים לפני ישראל את סוסיהם תעקר ואת מרכבתיהם תשרף באש

joshua 11 7   ויבא יהושע וכל עם המלחמה עמו עליהם על מי מרום פתאם ויפלו בהם

joshua 11 8   ויתנם יהוה ביד ישראל ויכום וירדפום עד צידון רבה ועד משרפות מים ועד בקעת מצפה מזרחה ויכם עד בלתי השאיר להם שריד

joshua 11 9   ויעש להם יהושע כאשר אמר לו יהוה את סוסיהם עקר ואת מרכבתיהם שרף באש

joshua 11 10   וישב יהושע בעת ההיא וילכד את חצור ואת מלכה הכה בחרב כי חצור לפנים היא ראש כל הממלכות האלה

joshua 11 11   ויכו את כל הנפש אשר בה לפי חרב החרם לא נותר כל נשמה ואת חצור שרף באש

joshua 11 12   ואת כל ערי המלכ͏ים האלה ואת כל מלכיהם לכד יהושע ויכם לפי חרב החרים אותם כאשר צוה משה עבד יהוה

joshua 11 13   רק כל הערים העמדות על תלם לא שרפם ישראל זולתי את חצור לבדה שרף יהושע

joshua 11 14   וכל שלל הערים האלה והבהמה בזזו להם בני ישראל רק את כל האדם הכו לפי חרב עד השמדם אותם לא השאירו כל נשמה

joshua 11 15   כאשר צוה יהוה את משה עבדו כן צוה משה את יהושע וכן עשה יהושע לא הסיר דבר מכל אשר צוה יהוה את משה

joshua 11 16   ויקח יהושע את כל הארץ הזאת ההר ואת כל הנגב ואת כל ארץ הגשן ואת השפלה ואת הערבה ואת הר ישראל ושפלתה

joshua 11 17   מן ההר החלק העולה שעיר ועד בעל גד בבקעת הלבנון תחת הר חרמון ואת כל מלכיהם לכד ויכם וימיתם

joshua 11 18   ימים רבים עשה יהושע את כל המלכים האלה מלחמה

joshua 11 19   לא היתה עיר אשר השלימה אל בני ישראל בלתי החוי ישבי גבעון את הכל לקחו במלחמה

joshua 11 20   כי מאת יהוה היתה לחזק את לבם לקראת המלחמה את ישראל למען החרימם לבלתי היות להם תחנה כי למען השמידם כאשר צוה יהוה את משה

joshua 11 21   ויבא יהושע בעת ההיא ויכרת את הענקים מן ההר מן חברון מן דבר מן ענב ומכל הר יהודה ומכל הר ישראל עם עריהם החרימם יהושע

joshua 11 22   לא נותר ענקים בארץ בני ישראל רק בעזה בגת ובאשדוד נשארו

joshua 11 23   ויקח יהושע את כל הארץ ככל אשר דבר יהוה אל משה ויתנה יהושע לנחלה לישראל כמחלקתם לשבטיהם והארץ שקטה ממלחמה

joshua 12 1   ואלה מלכי הארץ אשר הכו בני ישראל וירשו את ארצם בעבר הירדן מזרחה השמש מנחל ארנון עד הר חרמון וכל הערבה מזרחה

joshua 12 2   סיחון מלך האמרי היושב בחשבון משל מערוער אשר על שפת נחל ארנון ותוך הנחל וחצי הגלעד ועד יבק הנחל גבול בני עמון

joshua 12 3   והערבה עד ים כנרות מזרחה ועד ים הערבה ים המלח מזרחה דרך בית הישמות ומתימן תחת אשדות הפסגה

joshua 12 4   וגבול עוג מלך הבשן מיתר הרפאים היושב בעשתרות ובאדרעי

joshua 12 5   ומשל בהר חרמון ובסלכה ובכל הבשן עד גבול הגשורי והמעכתי וחצי הגלעד גבול סיחון מלך חשבון

joshua 12 6   משה עבד יהוה ובני ישראל הכום ויתנה משה עבד יהוה ירשה לראובני ולגדי ולחצי שבט המנשה

joshua 12 7   ואלה מלכי הארץ אשר הכה יהושע ובני ישראל בעבר הירדן ימה מבעל גד בבקעת הלבנון ועד ההר החלק העלה שעירה ויתנה יהושע לשבטי ישראל ירשה כמחלקתם

joshua 12 8   בהר ובשפלה ובערבה ובאשדות ובמדבר ובנגב החתי האמרי והכנעני הפרזי החוי והיבוסי

joshua 12 9   מלך יריחו אחד מלך העי אשר מצד בית אל אחד

joshua 12 10   מלך ירושלם אחד מלך חברון אחד

joshua 12 11   מלך ירמות אחד מלך לכיש אחד

joshua 12 12   מלך עגלון אחד מלך גזר אחד

joshua 12 13   מלך דבר אחד מלך גדר אחד

joshua 12 14   מלך חרמה אחד מלך ערד אחד

joshua 12 15   מלך לבנה אחד מלך עדלם אחד

joshua 12 16   מלך מקדה אחד מלך בית אל אחד

joshua 12 17   מלך תפוח אחד מלך חפר אחד

joshua 12 18   מלך אפק אחד מלך לשרון אחד

joshua 12 19   מלך מדון אחד מלך חצור אחד

joshua 12 20   מלך שמרון מראון אחד מלך אכשף אחד

joshua 12 21   מלך תענך אחד מלך מגדו אחד

joshua 12 22   מלך קדש אחד מלך יקנעם לכרמל אחד

joshua 12 23   מלך דור לנפת דור אחד מלך גוים לגלגל אחד

joshua 12 24   מלך תרצה אחד כל מלכים שלשים ואחד

joshua 13 1   ויהושע זקן בא בימים ויאמר יהוה אליו אתה זקנתה באת בימים והארץ נשארה הרבה מאד לרשתה

joshua 13 2   זאת הארץ הנשארת כל גלילות הפלשתים וכל הגשורי

joshua 13 3   מן השיחור אשר על פני מצרים ועד גבול עקרון צפונה לכנעני תחשב חמשת סרני פלשתים העזתי והאשדודי האשקלוני הגתי והעקרוני והעוים

joshua 13 4   מתימן כל ארץ הכנעני ומערה אשר לצידנים עד אפקה עד גבול האמרי

joshua 13 5   והארץ הגבלי וכל הלבנון מזרח השמש מבעל גד תחת הר חרמון עד לבוא חמת

joshua 13 6   כל ישבי ההר מן הלבנון עד משרפת מים כל צידנים אנכי אורישם מפני בני ישראל רק הפלה לישראל בנחלה כאשר צויתיך

joshua 13 7   ועתה חלק את הארץ הזאת בנחלה לתשעת השבטים וחצי השבט המנשה

joshua 13 8   עמו הראובני והגדי לקחו נחלתם אשר נתן להם משה בעבר הירדן מזרחה כאשר נתן להם משה עבד יהוה

joshua 13 9   מערוער אשר על שפת נחל ארנון והעיר אשר בתוך הנחל וכל המישר מידבא עד דיבון

joshua 13 10   וכל ערי סיחון מלך האמרי אשר מלך בחשבון עד גבול בני עמון

joshua 13 11   והגלעד וגבול הגשורי והמעכתי וכל הר חרמון וכל הבשן עד סלכה

joshua 13 12   כל ממלכות עוג בבשן אשר מלך בעשתרות ובאדרעי הוא נשאר מיתר הרפאים ויכם משה וירשם

joshua 13 13   ולא הורישו בני ישראל את הגשורי ואת המעכתי וישב גשור ומעכת בקרב ישראל עד היום הזה

joshua 13 14   רק לשבט הלוי לא נתן נחלה אשי יהוה אלהי ישראל הוא נחלתו כאשר דבר לו

joshua 13 15   ויתן משה למטה בני ראובן למשפחתם

joshua 13 16   ויהי להם הגבול מערוער אשר על שפת נחל ארנון והעיר אשר בתוך הנחל וכל המישר על מידבא

joshua 13 17   חשבון וכל עריה אשר במישר דיבון ובמות בעל ובית בעל מעון

joshua 13 18   ויהצה וקדמת ומפעת

joshua 13 19   וקריתים ושבמה וצרת השחר בהר העמק

joshua 13 20   ובית פעור ואשדות הפסגה ובית הישמות

joshua 13 21   וכל ערי המישר וכל ממלכות סיחון מלך האמרי אשר מלך בחשבון אשר הכה משה אתו ואת נשיאי מדין את אוי ואת רקם ואת צור ואת חור ואת רבע נסיכי סיחון ישבי הארץ

joshua 13 22   ואת בלעם בן בעור הקוסם הרגו בני ישראל בחרב אל חלליהם

joshua 13 23   ויהי גבול בני ראובן הירדן וגבול זאת נחלת בני ראובן למשפחתם הערים וחצריהן

joshua 13 24   ויתן משה למטה גד לבני גד למשפחתם

joshua 13 25   ויהי להם הגבול יעזר וכל ערי הגלעד וחצי ארץ בני עמון עד ערוער אשר על פני רבה

joshua 13 26   ומחשבון עד רמת המצפה ובטנים וממחנים עד גבול לדבר

joshua 13 27   ובעמק בית הרם ובית נמרה וסכות וצפון יתר ממלכות סיחון מלך חשבון הירדן וגבל עד קצה ים כנרת עבר הירדן מזרחה

joshua 13 28   זאת נחלת בני גד למשפחתם הערים וחצריהם

joshua 13 29   ויתן משה לחצי שבט מנשה ויהי לחצי מטה בני מנשה למשפחותם

joshua 13 30   ויהי גבולם ממחנים כל הבשן כל ממלכות עוג מלך הבשן וכל חות יאיר אשר בבשן ששים עיר

joshua 13 31   וחצי הגלעד ועשתרות ואדרעי ערי ממלכות עוג בבשן לבני מכיר בן מנשה לחצי בני מכיר למשפחותם

joshua 13 32   אלה אשר נחל משה בערבות מואב מעבר לירדן יריחו מזרחה

joshua 13 33   ולשבט הלוי לא נתן משה נחלה יהוה אלהי ישראל הוא נחלתם כאשר דבר להם

joshua 14 1   ואלה אשר נחלו בני ישראל בארץ כנען אשר נחלו אותם אלעזר הכהן ויהושע בן נון וראשי אבות המטות לבני ישראל

joshua 14 2   בגורל נחלתם כאשר צוה יהוה ביד משה לתשעת המטות וחצי המטה

joshua 14 3   כי נתן משה נחלת שני המטות וחצי המטה מעבר לירדן וללוים לא נתן נחלה בתוכם

joshua 14 4   כי היו בני יוסף שני מטות מנשה ואפרים ולא נתנו חלק ללוים בארץ כי אם ערים לשבת ומגרשיהם למקניהם ולקנינם

joshua 14 5   כאשר צוה יהוה את משה כן עשו בני ישראל ויחלקו את הארץ

joshua 14 6   ויגשו בני יהודה אל יהושע בגלגל ויאמר אליו כלב בן יפנה הקנזי אתה ידעת את הדבר אשר דבר יהוה אל משה איש האלהים על אדותי ועל אדותיך בקדש ברנע

joshua 14 7   בן ארבעים שנה אנכי בשלח משה עבד יהוה אתי מקדש ברנע לרגל את הארץ ואשב אתו דבר כאשר עם לבבי

joshua 14 8   ואחי אשר עלו עמי המסיו את לב העם ואנכי מלאתי אחרי יהוה אלהי

joshua 14 9   וישבע משה ביום ההוא לאמר אם לא הארץ אשר דרכה רגלך בה לך תהיה לנחלה ולבניך עד עולם כי מלאת אחרי יהוה אלהי

joshua 14 10   ועתה הנה החיה יהוה אותי כאשר דבר זה ארבעים וחמש שנה מאז דבר יהוה את הדבר הזה אל משה אשר הלך ישראל במדבר ועתה הנה אנכי היום בן חמש ושמונים שנה

joshua 14 11   עודני היום חזק כ͏אשר ביום שלח אותי משה ככחי אז וככחי עתה למלחמה ולצאת ולבוא

joshua 14 12   ועתה תנה לי את ההר הזה אשר דבר יהוה ביום ההוא כי אתה שמעת ביום ההוא כי ענקים שם וערים גדלות בצרות אולי יהוה אותי והורשתים כאשר דבר יהוה

joshua 14 13   ויברכהו יהושע ויתן את חברון לכלב בן יפנה לנחלה

joshua 14 14   על כן היתה חברון לכלב בן יפנה הקנזי לנחלה עד היום הזה יען אשר מלא אחרי יהוה אלהי ישראל

joshua 14 15   ושם חברון לפנים קרית ארבע האדם הגדול בענקים הוא והארץ שקטה ממלחמה

joshua 15 1   ויהי הגורל למטה בני יהודה למשפחתם אל גבול אדום מדבר צן נגבה מקצה תימן

joshua 15 2   ויהי להם גבול נגב מקצה ים המלח מן הלשן הפנה נגבה

joshua 15 3   ויצא אל מנגב למעלה עקרבים ועבר צנה ועלה מנגב לקדש ברנע ועבר חצרון ועלה אדרה ונסב הקרקעה

joshua 15 4   ועבר עצמונה ויצא נחל מצרים והיה והיו תצאות הגבול ימה זה יהיה לכם גבול נגב

joshua 15 5   וגבול קדמה ים המלח עד קצה הירדן וגבול לפאת צפונה מלשון הים מקצה הירדן

joshua 15 6   ועלה הגבול בית חגלה ועבר מצפון לבית הערבה ועלה הגבול אבן בהן בן ראובן

joshua 15 7   ועלה הגבול דברה מעמק עכור וצפונה פנה אל הגלגל אשר נכח למעלה אדמים אשר מנגב לנחל ועבר הגבול אל מי עין שמש והיו תצאתיו אל עין רגל

joshua 15 8   ועלה הגבול גי בן הנם אל כתף היבוסי מנגב היא ירושל͏ם ועלה הגבול אל ראש ההר אשר על פני גי הנם ימה אשר בקצה עמק רפאים צפנה

joshua 15 9   ותאר הגבול מראש ההר אל מעין מי נפתוח ויצא אל ערי הר עפרון ותאר הגבול בעלה היא קרית יערים

joshua 15 10   ונסב הגבול מבעלה ימה אל הר שעיר ועבר אל כתף הר יערים מצפונה היא כסלון וירד בית שמש ועבר תמנה

joshua 15 11   ויצא הגבול אל כתף עקרון צפונה ותאר הגבול שכרונה ועבר הר הבעלה ויצא יבנאל והיו תצאות הגבול ימה

joshua 15 12   וגבול ים הימה הגדול וגבול זה גבול בני יהודה סביב למשפחתם

joshua 15 13   ולכלב בן יפנה נתן חלק בתוך בני יהודה אל פי יהוה ליהושע את קרית ארבע אבי הענק היא חברון

joshua 15 14   וירש משם כלב את שלושה בני הענק את ששי ואת אחימן ואת תלמי ילידי הענק

joshua 15 15   ויעל משם אל ישבי דבר ושם דבר לפנים קרית ספר

joshua 15 16   ויאמר כלב אשר יכה את קרית ספר ולכדה ונתתי לו את עכסה בתי לאשה

joshua 15 17   וילכדה עתניאל בן קנז אחי כלב ויתן לו את עכסה בתו לאשה

joshua 15 18   ויהי בבואה ותסיתהו לשאול מאת אביה שדה ותצנח מעל החמור ויאמר לה כלב מה לך

joshua 15 19   ותאמר תנה לי ברכה כי ארץ הנגב נתתני ונתתה לי גלת מים ויתן לה את גלת עליות ואת גלת תחתיות

joshua 15 20   זאת נחלת מטה בני יהודה למשפחתם

joshua 15 21   ויהיו הערים מקצה למטה בני יהודה אל גבול אדום בנגבה קבצאל ועדר ויגור

joshua 15 22   וקינה ודימונה ועדעדה

joshua 15 23   וקדש וחצור ויתנן

joshua 15 24   זיף וטלם ובעלות

joshua 15 25   וחצור חדתה וקריות חצרון היא חצור

joshua 15 26   אמם ושמע ומולדה

joshua 15 27   וחצר גדה וחשמון ובית פלט

joshua 15 28   וחצר שועל ובאר שבע ובזיותיה

joshua 15 29   בעלה ועיים ועצם

joshua 15 30   ואלתולד וכסיל וחרמה

joshua 15 31   וצקלג ומדמנה וסנסנה

joshua 15 32   ולבאות ושלחים ועין ורמון כל ערים עשרים ותשע וחצריהן

joshua 15 33   בשפלה אשתאול וצרעה ואשנה

joshua 15 34   וזנוח ועין גנים תפוח והעינם

joshua 15 35   ירמות ועדלם שוכה ועזקה

joshua 15 36   ושערים ועדיתים והגדרה וגדרתים ערים ארבע עשרה וחצריהן

joshua 15 37   צנן וחדשה ומגדל גד

joshua 15 38   ודלען והמצפה ויקתאל

joshua 15 39   לכיש ובצקת ועגלון

joshua 15 40   וכבון ולחמס וכתליש

joshua 15 41   וגדרות בית דגון ונעמה ומקדה ערים שש עשרה וחצריהן

joshua 15 42   לבנה ועתר ועשן

joshua 15 43   ויפתח ואשנה ונציב

joshua 15 44   וקעילה ואכזיב ומראשה ערים תשע וחצריהן

joshua 15 45   עקרון ובנתיה וחצריה

joshua 15 46   מעקרון וימה כל אשר על יד אשדוד וחצריהן

joshua 15 47   אשדוד בנותיה וחצריה עזה בנותיה וחצריה עד נחל מצרים והים הגבול הגדול וגבול

joshua 15 48   ובהר שמיר ויתיר ושוכה

joshua 15 49   ודנה וקרית סנה היא דבר

joshua 15 50   וענב ואשתמה וענים

joshua 15 51   וגשן וחלן וגלה ערים אחת עשרה וחצריהן

joshua 15 52   ארב ורומה ואשען

joshua 15 53   וינים וינום ובית תפוח ואפקה

joshua 15 54   וחמטה וקרית ארבע היא חברון וציער ערים תשע וחצריהן

joshua 15 55   מעון כרמל וזיף ויוטה

joshua 15 56   ויזרעאל ויקדעם וזנוח

joshua 15 57   הקין גבעה ותמנה ערים עשר וחצריהן

joshua 15 58   חלחול בית צור וגדור

joshua 15 59   ומערת ובית ענות ואלתקן ערים שש וחצריהן

joshua 15 60   קרית בעל היא קרית יערים והרבה ערים שתים וחצריהן

joshua 15 61   במדבר בית הערבה מדין וסככה

joshua 15 62   והנבשן ועיר המלח ועין גדי ערים שש וחצריהן

joshua 15 63   ואת היבוסי יושבי ירושלם לא יוכלו יכלו בני יהודה להורישם וישב היבוסי את בני יהודה בירושלם עד היום הזה

joshua 16 1   ויצא הגורל לבני יוסף מירדן יריחו למי יריחו מזרחה המדבר עלה מיריחו בהר בית אל

joshua 16 2   ויצא מבית אל לוזה ועבר אל גבול הארכי עטרות

joshua 16 3   וירד ימה אל גבול היפלטי עד גבול בית חורן תחתון ועד גזר והיו תצאתו תצאתיו ימה

joshua 16 4   וינחלו בני יוסף מנשה ואפרים

joshua 16 5   ויהי גבול בני אפרים למשפחתם ויהי גבול נחלתם מזרחה עטרות אדר עד בית חורן עליון

joshua 16 6   ויצא הגבול הימה המכמתת מצפון ונסב הגבול מזרחה תאנת שלה ועבר אותו ממזרח ינוחה

joshua 16 7   וירד מינוחה עטרות ונערתה ופגע ביריחו ויצא הירדן

joshua 16 8   מתפוח ילך הגבול ימה נחל קנה והיו תצאתיו הימה זאת נחלת מטה בני אפרים למשפחתם

joshua 16 9   והערים המבדלות לבני אפרים בתוך נחלת בני מנשה כל הערים וחצריהן

joshua 16 10   ולא הורישו את הכנעני היושב בגזר וישב הכנעני בקרב אפרים עד היום הזה ויהי למס עבד

joshua 17 1   ויהי הגורל למטה מנשה כי הוא בכור יוסף למכיר בכור מנשה אבי הגלעד כי הוא היה איש מלחמה ו͏יהי לו הגלעד והבשן

joshua 17 2   ויהי לבני מנשה הנותרים למשפחתם לבני אביעזר ולבני חלק ולבני אשריאל ולבני שכם ולבני חפר ולבני שמידע אלה בני מנשה בן יוסף הזכרים למשפחתם

joshua 17 3   ולצלפחד בן חפר בן גלעד בן מכיר בן מנשה לא היו לו בנים כי אם בנות ואלה שמות בנתיו מחלה ונעה חגלה מלכה ותרצה

joshua 17 4   ותקרבנה לפני אלעזר הכהן ולפני יהושע בן נון ולפני הנשיאים לאמר יהוה צוה את משה לתת לנו נחלה בתוך אחינו ויתן להם אל פי יהוה נ͏חלה בתוך אחי אביהן

joshua 17 5   ויפלו חבלי מנשה עשרה לבד מארץ הגלעד והבשן אשר מעבר לירדן

joshua 17 6   כי בנות מנשה נחלו נחלה בתוך בניו וארץ הגלעד היתה לבני מנשה הנותרים

joshua 17 7   ויהי גבול מנשה מאשר המכמתת אשר על פני שכם והלך הגבול אל הימין אל ישבי עין תפוח

joshua 17 8   למנשה היתה ארץ תפוח ותפוח אל גבול מנשה לבני אפרים

joshua 17 9   וירד הגבול נחל קנה נגבה לנחל ערים האלה לאפרים בתוך ערי מנשה וגבול מנשה מצפון לנחל ויהי תצאתיו הימה

joshua 17 10   נגבה לאפרים וצפונה למנשה ויהי הים גבולו ובאשר יפגעון מצפון וביששכר ממזרח

joshua 17 11   ויהי למנשה ביששכר ובאשר בית שאן ובנותיה ויבלעם ובנותיה ואת ישבי דאר ובנותיה וישבי עין דר ובנתיה וישבי תענך ובנתיה וישבי מגדו ובנותיה שלשת הנפת

joshua 17 12   ולא יכלו בני מנשה להוריש את הערים האלה ויואל הכנעני לשבת בארץ הזאת

joshua 17 13   ו͏יהי כי ח͏זקו בני ישראל ויתנו את הכנעני למס והורש לא הורישו

joshua 17 14   וידברו בני יוסף את יהושע לאמר מדוע נתתה לי נחלה גורל אחד וחבל אחד ו͏אני עם רב עד אשר עד כה ברכני יהוה

joshua 17 15   ויאמר אליהם יהושע אם עם רב אתה עלה לך היערה ובראת לך שם בארץ הפרזי והרפאים כי אץ לך הר אפרים

joshua 17 16   ויאמרו בני יוסף לא ימצא לנו ההר ורכב ברזל בכל הכנעני הישב בארץ העמק ל͏אשר בבית שאן ובנותיה ולאשר בעמק יזרעאל

joshua 17 17   ויאמר יהושע אל בית יוסף לאפרים ולמנשה לאמר עם רב אתה וכח גדול לך לא יהיה לך גורל אחד

joshua 17 18   כי הר יהיה לך כי יער הוא ובראתו והיה לך תצאתיו כי תוריש את הכנעני כי רכב ברזל לו כי חזק הוא

joshua 18 1   ויקהלו כל עדת בני ישראל שלה וישכינו שם את אהל מועד והארץ נכבשה לפניהם

joshua 18 2   ויותרו בבני ישראל אשר לא חלקו את נ͏חלתם שבעה שבטים

joshua 18 3   ויאמר יהושע אל בני ישראל עד אנה אתם מתרפים לבוא לרשת את הארץ אשר נתן לכם יהוה אלהי אבותיכם

joshua 18 4   הבו לכם שלשה אנשים לשבט ואשלחם ויקמו ויתהלכו בארץ ויכתבו אותה לפי נחלתם ויבאו אלי

joshua 18 5   והתחלקו אתה לשבעה חלקים יהודה יעמד על גבולו מנגב ובית יוסף יעמדו על גבולם מצפון

joshua 18 6   ואתם תכתבו את הארץ שבעה חלקים ו͏הבאתם אלי הנה ויריתי לכם גורל פה לפני יהוה אלהינו

joshua 18 7   כי אין חלק ללוים בקרבכם כי כהנת יהוה נחלתו וגד וראובן וחצי שבט המנשה לקחו נחלתם מעבר לירדן מזרחה אשר נתן להם משה עבד יהוה

joshua 18 8   ויקמו האנשים וילכו ויצו יהושע את ההלכים לכתב את הארץ לאמר לכו והתהלכו בארץ וכתבו אותה ושובו אלי ופה אשליך לכם גורל לפני יהוה בשלה

joshua 18 9   וילכו ה͏אנשים ויעברו בארץ ויכתבוה לערים לשבעה חלקים על ספר ויבאו אל יהושע אל המחנה שלה

joshua 18 10   וישלך להם יהושע גורל בשלה לפני יהוה ויחלק שם יהושע את הארץ לבני ישראל כמחלקתם

joshua 18 11   ויעל גורל מטה בני בנימן למשפחתם ויצא גבול גורלם בין בני יהודה ובין בני יוסף

joshua 18 12   ויהי להם הגבול לפאת צפונה מן הירדן ועלה הגבול אל כתף יריחו מצפון ועלה בהר ימה והיה והיו תצאתיו מדברה בית און

joshua 18 13   ועבר משם הגבול לוזה אל כתף לוזה נגבה היא בית אל וירד הגבול עטרות אדר על ההר אשר מנגב לבית חרון תחתון

joshua 18 14   ותאר הגבול ונסב לפאת ים נגבה מן ההר אשר על פני בית חרון נגבה והיה והיו תצאתיו אל קרית בעל היא קרית יערים עיר בני יהודה זאת פאת ים

joshua 18 15   ופאת נגבה מקצה קרית יערים ויצא הגבול ימה ויצא אל מעין מי נפתוח

joshua 18 16   וירד הגבול אל קצה ההר אשר על פני גי בן הנם אשר בעמק רפאים צפונה וירד גי הנם אל כתף היבוסי נגבה וירד עין רגל

joshua 18 17   ותאר מצפון ויצא עין שמש ויצא אל גלילות אשר נכח מעלה אדמים וירד אבן בהן בן ראובן

joshua 18 18   ועבר אל כתף מול ה͏ערבה צפונה וירד הערבתה

joshua 18 19   ועבר הגבול אל כתף בית חגלה צפונה והיה והיו תצאותיו תצאות הגבול אל לשון ים המלח צפונה אל קצה הירדן נגבה זה גבול נגב

joshua 18 20   והירדן יגבל אתו לפאת קדמה זאת נחלת בני בנימן לגבולתיה סביב למשפחתם

joshua 18 21   והיו ה͏ערים למטה בני בנימן למשפחותיהם יריחו ובית חגלה ועמק קציץ

joshua 18 22   ובית ה͏ערבה וצמרים ובית אל

joshua 18 23   והעוים והפרה ועפרה

joshua 18 24   וכפר העמני העמנה והעפני וגבע ערים שתים עשרה וחצריהן

joshua 18 25   גבעון והרמה ובארות

joshua 18 26   והמצפה והכפירה והמצה

joshua 18 27   ורקם וירפאל ותראלה

joshua 18 28   וצלע האלף והיבוסי היא ירושלם גבעת קרית ערים ארבע עשרה וחצריהן זאת נחלת בני בנימן למשפחתם

joshua 19 1   ויצא הגורל השני לשמעון למטה בני שמעון למשפחותם ויהי נחלתם בתוך נחלת בני יהודה

joshua 19 2   ויהי להם בנחלתם באר שבע ושבע ומולדה

joshua 19 3   וחצר שועל ובלה ועצם

joshua 19 4   ואלתולד ובתול וחרמה

joshua 19 5   וצקלג ובית המרכבות וחצר סוסה

joshua 19 6   ובית לבאות ושרוחן ערים שלש עשרה וחצריהן

joshua 19 7   עין רמון ועתר ועשן ערים ארבע וחצריהן

joshua 19 8   וכל ה͏חצרים אשר סביבות הערים האלה עד בעלת באר ראמת נגב זאת נחלת מטה בני שמעון למשפחתם

joshua 19 9   מחבל בני יהודה נחלת בני שמעון כי היה חלק בני יהודה רב מהם וינחלו בני שמעון בתוך נחלתם

joshua 19 10   ויעל הגורל השלישי לבני זבולן למשפחתם ויהי גבול נחלתם עד שריד

joshua 19 11   ועלה גבולם לימה ומרעלה ופגע בדבשת ופגע אל הנחל אשר על פני יקנעם

joshua 19 12   ושב משריד קדמה מזרח השמש על גבול כסלת תבר ויצא אל הדברת ועלה יפיע

joshua 19 13   ומשם עבר קדמה מזרחה גתה חפר עתה קצין ויצא רמון המתאר הנעה

joshua 19 14   ונסב אתו הגבול מצפון חנתן והיו תצאתיו גי יפתח אל

joshua 19 15   וקטת ונ͏הלל ושמרון וידאלה ובית לחם ערים שתים עשרה וחצריהן

joshua 19 16   זאת נחלת בני זבולן למשפחותם הערים האלה וחצריהן

joshua 19 17   ליששכר יצא הגורל הרביעי לבני יששכר למשפחותם

joshua 19 18   ויהי גבולם יזרעאלה והכסולת ושונם

joshua 19 19   וחפרים ושיאן ואנחרת

joshua 19 20   והרבית וקשיון ואבץ

joshua 19 21   ורמת ועין גנים ועין חדה ובית פצץ

joshua 19 22   ופגע הגבול בתבור ושחצומה ושחצימה ובית שמש והיו תצאות גבולם הירדן ערים שש עשרה וחצריהן

joshua 19 23   זאת נחלת מטה בני יששכר למשפחתם הערים וחצריהן

joshua 19 24   ויצא הגורל החמישי למטה בני אשר למשפחותם

joshua 19 25   ויהי גבולם חלקת וחלי ובטן ואכשף

joshua 19 26   ואלמלך ועמעד ומשאל ופגע בכרמל הימה ובשיחור לבנת

joshua 19 27   ושב מזרח השמש בית דגן ופגע בזבלון ובגי יפתח אל צפונה בית העמק ונעיאל ויצא אל כבול משמאל

joshua 19 28   ועברן ורחב וחמון וקנה עד צידון רבה

joshua 19 29   ושב הגבול הרמה ועד עיר מבצר צר ושב הגבול חסה ויהיו והיו תצאתיו הימה מחבל אכזיבה

joshua 19 30   ועמה ואפק ורחב ערים עשרים ושתים וחצריהן

joshua 19 31   זאת נחלת מטה בני אשר למשפחתם הערים האלה וחצריהן

joshua 19 32   לבני נפתלי יצא הגורל הששי לבני נפתלי למשפחתם

joshua 19 33   ויהי גבולם מחלף מאלון בצעננים ואדמי הנקב ויבנאל עד לקום ויהי תצאתיו הירדן

joshua 19 34   ושב הגבול ימה אזנות תבור ויצא משם חוקקה ופגע בזבלון מנגב ובאשר פגע מים וביהודה הירדן מזרח השמש

joshua 19 35   וערי מבצר הצדים צר וחמת רקת וכנרת

joshua 19 36   ואדמה והרמה וחצור

joshua 19 37   וקדש ואדרעי ועין חצור

joshua 19 38   ויראון ומגדל אל חרם ובית ענת ובית שמש ערים תשע עשרה וחצריהן

joshua 19 39   זאת נחלת מטה בני נפתלי למשפחתם הערים וחצריהן

joshua 19 40   למטה בני דן למשפחתם יצא הגורל השביעי

joshua 19 41   ויהי גבול נחלתם צרעה ואשתאול ועיר שמש

joshua 19 42   ושעלבין ואילון ויתלה

joshua 19 43   ואילון ותמנתה ועקרון

joshua 19 44   ואלתקה וגבתון ובעלת

joshua 19 45   ויהד ובני ברק וגת רמון

joshua 19 46   ומי הירקון והרקון עם הגבול מול יפו

joshua 19 47   ויצא גבול בני דן מהם ויעלו בני דן וילחמו עם לשם וילכדו אותה ויכו אותה לפי חרב וירשו אותה וישבו בה ויקראו ללשם דן כשם דן אביהם

joshua 19 48   זאת נחלת מטה בני דן למשפחתם הערים האלה וחצריהן

joshua 19 49   ויכלו לנחל את הארץ לגבולתיה ויתנו בני ישראל נחלה ליהושע בן נון בתוכם

joshua 19 50   על פי יהוה נתנו לו את העיר אשר שאל את תמנת סרח בהר אפרים ויבנה את העיר וישב בה

joshua 19 51   אלה הנחלת אשר נחלו אלעזר הכהן ויהושע בן נון וראשי האבות למטות בני ישראל בגורל בשלה לפני יהוה פתח אהל מועד ויכלו מחלק את הארץ

joshua 20 1   וידבר יהוה אל יהושע לאמר

joshua 20 2   דבר אל בני ישראל לאמר תנו לכם את ערי המקלט אשר דברתי אליכם ביד משה

joshua 20 3   לנוס שמה רוצח מכה נפש בשגגה בבלי דעת והיו לכם למקלט מגאל הדם

joshua 20 4   ונס אל אחת מהערים האלה ועמד פתח שער העיר ודבר באזני זקני העיר ההיא את דבריו ואספו אתו העירה אליהם ונתנו לו מקום וישב עמם

joshua 20 5   וכי ירדף גאל הדם אחריו ולא יסגרו את הרצח בידו כי בבלי דעת הכה את רעהו ולא שנא הוא לו מתמול שלשום

joshua 20 6   וישב בעיר ההיא עד עמדו לפני העדה למשפט עד מות הכהן הגדול אשר יהיה בימים ההם אז ישוב הרוצח ובא אל עירו ואל ביתו אל העיר אשר נס משם

joshua 20 7   ויקדשו את קדש בגליל בהר נפתלי ואת שכם בהר אפרים ואת קרית ארבע היא חברון בהר יהודה

joshua 20 8   ומעבר לירדן יריחו מזרחה נתנו את בצר במדבר במישר ממטה ראובן ואת ראמת בגלעד ממטה גד ואת גלון גולן בבשן ממטה מנשה

joshua 20 9   אלה היו ערי המועדה לכל בני ישראל ולגר הגר בתוכם לנוס שמה כל מכה נפש בשגגה ולא ימות ביד גאל הדם עד עמדו לפני העדה

joshua 21 1   ויגשו ראשי אבות הלוים אל אלעזר הכהן ואל יהושע בן נון ואל ראשי אבות המטות לבני ישראל

joshua 21 2   וידברו אליהם בשלה בארץ כנען לאמר יהוה צוה ביד משה לתת לנו ערים לשבת ומגרשיהן לבהמתנו

joshua 21 3   ויתנו בני ישראל ללוים מנחלתם אל פי יהוה את הערים האלה ואת מגרשיהן

joshua 21 4   ויצא הגורל למשפחת הקהתי ויהי לבני אהרן הכהן מן הלוים ממטה יהודה וממטה השמעני וממטה בנימן בגורל ערים שלש עשרה

joshua 21 5   ולבני קהת הנותרים ממשפחת מטה אפרים וממטה דן ומחצי מטה מנשה בגורל ערים עשר

joshua 21 6   ולבני גרשון ממשפחות מטה יששכר וממטה אשר וממטה נפתלי ומחצי מטה מנשה בבשן בגורל ערים שלש עשרה

joshua 21 7   לבני מררי למשפחתם ממטה ראובן וממטה גד וממטה זבולן ערים שתים עשרה

joshua 21 8   ויתנו בני ישראל ללוים את הערים האלה ואת מגרשיהן כאשר צוה יהוה ביד משה בגורל

joshua 21 9   ו͏יתנו ממטה בני יהודה וממטה בני שמעון את הערים האלה אשר יקרא אתהן בשם

joshua 21 10   ו͏יהי לבני אהרן ממשפחות הקהתי מבני לוי כי להם היה הגורל ריאשנה

joshua 21 11   ויתנו להם את קרית ארבע אבי הענוק היא חברון בהר יהודה ואת מגרשה סביבתיה

joshua 21 12   ואת שדה העיר ואת חצריה נתנו לכלב בן יפנה באחזתו

joshua 21 13   ולבני אהרן הכהן נתנו את עיר מקלט הרצח את חברון ואת מגרשה ואת לבנה ואת מגרשה

joshua 21 14   ואת יתר ואת מגרשה ואת אשתמע ואת מגרשה

joshua 21 15   ואת חלן ואת מגרשה ואת דבר ואת מגרשה

joshua 21 16   ואת עין ואת מגרשה ואת יטה ואת מגרשה את בית שמש ואת מגרשה ערים תשע מאת שני השבטים האלה

joshua 21 17   וממטה בנימן את גבעון ואת מגרשה את גבע ואת מגרשה

joshua 21 18   את ענתות ואת מגרשה ואת עלמון ואת מגרשה ערים ארבע

joshua 21 19   כל ערי בני אהרן הכהנים שלש עשרה ערים ומגרשיהן

joshua 21 20   ולמשפחות בני קהת הלוים הנותרים מבני קהת ויהי ערי גורלם ממטה אפרים

joshua 21 21   ויתנו להם את עיר מקלט הרצח את שכם ואת מגרשה בהר אפרים ואת גזר ואת מגרשה

joshua 21 22   ואת קבצים ואת מגרשה ואת בית חורן ואת מגרשה ערים ארבע

joshua 21 23   וממטה דן את אלתקא ואת מגרשה את גבתון ואת מגרשה

joshua 21 24   את אילון ואת מגרשה את גת רמון ואת מגרשה ערים ארבע

joshua 21 25   וממחצית מטה מנשה את תענך ואת מגרשה ואת גת רמון ואת מגרשה ערים שתים

joshua 21 26   כל ערים עשר ומגרשיהן למשפחות בני קהת הנותרים

joshua 21 27   ולבני גרשון ממשפחת הלוים מחצי מטה מנשה את עיר מקלט הרצח את גלון גולן בבשן ואת מגרשה ואת בעשתרה ואת מגרשה ערים שתים

joshua 21 28   וממטה יששכר את קשיון ואת מגרשה את דברת ואת מגרשה

joshua 21 29   את ירמות ואת מגרשה את עין גנים ואת מגרשה ערים ארבע

joshua 21 30   וממטה אשר את משאל ואת מגרשה את עבדון ואת מגרשה

joshua 21 31   את חלקת ואת מגרשה ואת רחב ואת מגרשה ערים ארבע

joshua 21 32   וממטה נפתלי את עיר מקלט הרצח את קדש בגליל ואת מגרשה ואת חמת דאר ואת מגרשה ואת קרתן ואת מגרשה ערים שלש

joshua 21 33   כל ערי הגרשני למשפחתם שלש עשרה עיר ומגרשיהן

joshua 21 34   ולמשפחות בני מררי הלוים הנותרים מאת מטה זבולן את יקנעם ואת מגרשה את קרתה ואת מגרשה

joshua 21 35   את דמנה ואת מגרשה את נהלל ואת מגרשה ערים ארבע

joshua 21 36   X וממטה ראובן את בצר ואת מגרשה ואת יהצה ואת מגרשה

joshua 21 37   X את קדמות ואת מגרשה ואת מיפעת ואת מגרשה ערים ארבע

joshua 21 38   וממטה גד את עיר מקלט הרצח את רמת בגלעד ואת מגרשה ואת מחנים ואת מגרשה

joshua 21 39   את חשבון ואת מגרשה את יעזר ואת מגרשה כל ערים ארבע

joshua 21 40   כל הערים לבני מררי למשפחתם הנותרים ממשפחות הלוים ויהי גורלם ערים שתים עשרה

joshua 21 41   כל ערי הלוים בתוך אחזת בני ישראל ערים ארבעים ושמנה ומגרשיהן

joshua 21 42   תהיינה הערים האלה עיר עיר ומגרשיה סביבתיה כן לכל הערים האלה

joshua 21 43   ויתן יהוה לישראל את כל הארץ אשר נשבע לתת לאבותם וירשוה וישבו בה

joshua 21 44   וינח יהוה להם מסביב ככל אשר נשבע לאבותם ולא עמד איש בפניהם מכל איביהם את כל איביהם נתן יהוה בידם

joshua 21 45   לא נפל דבר מכל הדבר הטוב אשר דבר יהוה אל בית ישראל הכל בא

joshua 22 1   אז יקרא יהושע לראובני ולגדי ולחצי מטה מנשה

joshua 22 2   ויאמר אליהם אתם שמרתם את כל אשר צוה אתכם משה עבד יהוה ותשמעו בקולי לכל אשר צויתי אתכם

joshua 22 3   לא עזבתם את אחיכם זה ימים רבים עד היום הזה ושמרתם את משמרת מצות יהוה אלהיכם

joshua 22 4   ועתה הניח יהוה אלהיכם לאחיכם כאשר דבר להם ועתה פנו ולכו לכם לאהליכם אל ארץ אחזתכם אשר נתן לכם משה עבד יהוה בעבר הירדן

joshua 22 5   רק שמרו מאד לעשות את המצוה ואת התורה אשר צוה אתכם משה עבד יהוה לאהבה את יהוה אלהיכם וללכת בכל דרכיו ולשמר מצותיו ולדבקה בו ולעבדו בכל לבבכם ובכל נפשכם

joshua 22 6   ויברכם יהושע וישלחם וילכו אל אהליהם

joshua 22 7   ולחצי שבט המנשה נתן משה בבשן ולחציו נתן יהושע עם אחיהם מעבר בעבר הירדן ימה וגם כי שלחם יהושע אל אהליהם ויברכם

joshua 22 8   ויאמר אליהם לאמר בנכסים רבים שובו אל אהליכם ובמקנה רב מאד בכסף ובזהב ובנחשת ובברזל ובשלמות הרבה מאד חלקו שלל איביכם עם אחיכם

joshua 22 9   וישבו וילכו בני ראובן ובני גד וחצי שבט המנשה מאת בני ישראל משלה אשר בארץ כנען ללכת אל ארץ הגלעד אל ארץ אחזתם אשר נאחזו בה על פי יהוה ביד משה

joshua 22 10   ויבאו אל גלילות הירדן אשר בארץ כנען ויבנו בני ראובן ובני גד וחצי שבט המנשה שם מזבח על הירדן מזבח גדול למראה

joshua 22 11   וישמעו בני ישראל לאמר הנה בנו בני ראובן ובני גד וחצי שבט המנשה את המזבח אל מול ארץ כנען אל גלילות הירדן אל עבר בני ישראל

joshua 22 12   וישמעו בני ישראל ויקהלו כל עדת בני ישראל שלה לעלות עליהם לצבא

joshua 22 13   וישלחו בני ישראל אל בני ראובן ואל בני גד ואל חצי שבט מנשה אל ארץ הגלעד את פינחס בן אלעזר הכהן

joshua 22 14   ועשרה נשאים עמו נשיא אחד נשיא אחד לבית אב לכל מטות ישראל ואיש ראש בית אבותם המה לאלפי ישראל

joshua 22 15   ויבאו אל בני ראובן ואל בני גד ואל חצי שבט מנשה אל ארץ הגלעד וידברו אתם לאמר

joshua 22 16   כה אמרו כל עדת יהוה מה המעל הזה אשר מעלתם באלהי ישראל לשוב היום מאחרי יהוה בבנותכם לכם מזבח למרדכם היום ביהוה

joshua 22 17   המעט לנו את עון פעור אשר לא הטהרנו ממנו עד היום הזה ויהי הנגף בעדת יהוה

joshua 22 18   ואתם תשבו היום מאחרי יהוה והיה אתם תמרדו היום ביהוה ומחר אל כל עדת ישראל יקצף

joshua 22 19   ואך אם טמאה ארץ אחזתכם עברו לכם אל ארץ אחזת יהוה אשר שכן שם משכן יהוה והאחזו בתוכנו וביהוה אל תמרדו ואתנו אל תמרדו בבנתכם לכם מזבח מבלעדי מזבח יהוה אלהינו

joshua 22 20   הלוא עכן בן זרח מעל מעל בחרם ועל כל עדת ישראל היה קצף והוא איש אחד לא גוע בעונו

joshua 22 21   ויענו בני ראובן ובני גד וחצי שבט המנשה וידברו את ראשי אלפי ישראל

joshua 22 22   אל אלהים יהוה אל אלהים יהוה הוא ידע וישראל הוא ידע אם במרד ואם במעל ביהוה אל תושיענו היום הזה

joshua 22 23   לבנות לנו מזבח לשוב מאחרי יהוה ואם להעלות עליו עולה ומנחה ואם לעשות עליו זבחי שלמים יהוה הוא יבקש

joshua 22 24   ואם לא מדאגה מדבר עשינו את זאת לאמר מחר יאמרו בניכם לבנינו לאמר מה לכם וליהוה אלהי ישראל

joshua 22 25   וגבול נתן יהוה ביננו וביניכם בני ראובן ובני גד את הירדן אין לכם חלק ביהוה והשביתו בניכם את בנינו לבלתי ירא את יהוה

joshua 22 26   ונאמר נעשה נא לנו לבנות את המזבח לא לעולה ולא לזבח

joshua 22 27   כי עד הוא בינינו וביניכם ובין דרותינו אחרינו לעבד את עבדת יהוה לפניו בעלותינו ובזבחינו ובשלמינו ולא יאמרו בניכם מחר לבנינו אין לכם חלק ביהוה

joshua 22 28   ונאמר והיה כי יאמרו אלינו ואל דרתינו מחר ואמרנו ראו את תבנית מזבח יהוה אשר עשו אבותינו לא לעולה ולא לזבח כי עד הוא בינינו וביניכם

joshua 22 29   חלילה לנו ממנו למרד ביהוה ולשוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשר לפני משכנו

joshua 22 30   וישמע פינחס הכהן ונשיאי העדה וראשי אלפי ישראל אשר אתו את הדברים אשר דברו בני ראובן ובני גד ובני מנשה וייטב בעיניהם

joshua 22 31   ויאמר פינחס בן אלעזר הכהן אל בני ראובן ואל בני גד ואל בני מנשה היום ידענו כי בתוכנו יהוה אשר לא מעלתם ביהוה המעל הזה אז הצלתם את בני ישראל מיד יהוה

joshua 22 32   וישב פינחס בן אלעזר הכהן והנשיאים מאת בני ראובן ומאת בני גד מארץ הגלעד אל ארץ כנען אל בני ישראל וישבו אותם דבר

joshua 22 33   וייטב הדבר בעיני בני ישראל ויברכו אלהים בני ישראל ולא אמרו לעלות עליהם לצבא לשחת את הארץ אשר בני ראובן ובני גד ישבים בה

joshua 22 34   ויקראו בני ראובן ובני גד למזבח כי עד הוא בינתינו כי יהוה האלהים

joshua 23 1   ו͏יהי מימים רבים אחרי אשר הניח יהוה לישראל מכל איביהם מסביב ויהושע זקן בא בימים

joshua 23 2   ויקרא יהושע לכל ישראל לזקניו ולראשיו ולשפטיו ולשטריו ויאמר אלהם אני זקנתי באתי בימים

joshua 23 3   ואתם ראיתם את כל אשר עשה יהוה אלהיכם לכל הגוים האלה מפניכם כי יהוה אלהיכם הוא הנלחם לכם

joshua 23 4   ראו הפלתי לכם את הגוים הנשארים האלה בנחלה לשבטיכם מן הירדן וכל הגוים אשר הכרתי והים הגדול מבוא השמש

joshua 23 5   ויהוה אלהיכם הוא יהדפם מפניכם והוריש אתם מלפניכם וירשתם את ארצם כאשר דבר יהוה אלהיכם לכם

joshua 23 6   וחזקתם מאד לשמר ולעשות את כל הכתוב בספר תורת משה לבלתי סור ממנו ימין ושמאול

joshua 23 7   לבלתי בוא בגוים האלה הנשארים האלה אתכם ובשם אלהיהם לא תזכירו ולא תשביעו ולא תעבדום ולא תשתחוו להם

joshua 23 8   כי אם ביהוה אלהיכם תדבקו כאשר עשיתם עד היום הזה

joshua 23 9   ויורש יהוה מפניכם גוים גדלים ועצומים ואתם לא עמד איש בפניכם עד היום הזה

joshua 23 10   איש אחד מכם ירדף אלף כי יהוה אלהיכם הוא הנלחם לכם כאשר דבר לכם

joshua 23 11   ונשמרתם מאד לנפשתיכם לאהבה את יהוה אלהיכם

joshua 23 12   כי אם שוב תשובו ודבקתם ביתר הגוים האלה הנשארים האלה אתכם והתחתנתם בהם ובאתם בהם והם בכם

joshua 23 13   ידוע תדעו כי לא יוסיף יהוה אלהיכם להוריש את הגוים האלה מלפניכם והיו לכם לפח ולמוקש ולשטט בצדיכם ולצננים בעיניכם עד אבדכם מעל האדמה הטובה הזאת אשר נתן לכם יהוה אלהיכם

joshua 23 14   והנה אנכי הולך היום בדרך כל הארץ וידעתם בכל לבבכם ובכל נפשכם כי לא נפל דבר אחד מכל הדברים הטובים אשר דבר יהוה אלהיכם עליכם הכל באו לכם לא נפל ממנו דבר אחד

joshua 23 15   והיה כאשר בא עליכם כל הדבר הטוב אשר דבר יהוה אלהיכם אליכם כן יביא יהוה עליכם את כל הדבר הרע עד השמידו אותכם מעל האדמה הטובה הזאת אשר נתן לכם יהוה אלהיכם

joshua 23 16   בעברכם את ברית יהוה אלהיכם אשר צוה אתכם והלכתם ועבדתם אלהים אחרים והשתחויתם להם וחרה אף יהוה בכם ואבדתם מהרה מעל הארץ הטובה אשר נתן לכם

joshua 24 1   ויאסף יהושע את כל שבטי ישראל שכמה ויקרא לזקני ישראל ולראשיו ולשפטיו ולשטריו ויתיצבו לפני האלהים

joshua 24 2   ויאמר יהושע אל כל העם כה אמר יהוה אלהי ישראל בעבר הנהר ישבו אבותיכם מעולם תרח אבי אברהם ואבי נחור ויעבדו אלהים אחרים

joshua 24 3   ואקח את אביכם את אברהם מעבר הנהר ואולך אותו בכל ארץ כנען וארב וארבה את זרעו ואתן לו את יצחק

joshua 24 4   ואתן ליצחק את יעקב ואת עשו ואתן לעשו את הר שעיר לרשת אותו ויעקב ובניו ירדו מצרים

joshua 24 5   ואשלח את משה ואת אהרן ואגף את מצרים כאשר עשיתי בקרבו ואחר הוצאתי אתכם

joshua 24 6   ואוציא את אבותיכם ממצרים ותבאו הימה וירדפו מצרים אחרי אבותיכם ברכב ובפרשים ים סוף

joshua 24 7   ויצעקו אל יהוה וישם מ͏אפל ביניכם ובין המצרים ויבא עליו את הים ויכסהו ותראינה עיניכם את אשר עשיתי במצרים ותשבו במדבר ימים רבים

joshua 24 8   ואבאה ואביא אתכם אל ארץ האמרי היושב בעבר הירדן וילחמו אתכם ואתן אותם בידכם ותירשו את ארצם ואשמידם מפניכם

joshua 24 9   ויקם בלק בן צפור מלך מואב וילחם בישראל וישלח ויקרא לבלעם בן בעור לקלל אתכם

joshua 24 10   ולא אביתי לשמע לבלעם ויברך ברוך אתכם ואצל אתכם מידו

joshua 24 11   ותעברו את הירדן ותבאו אל יריחו וילחמו בכם בעלי יריחו האמרי והפרזי והכנעני וה͏חתי והגרגשי ה͏חוי והיבוסי ואתן אותם בידכם

joshua 24 12   ואשלח לפניכם את הצרעה ותגרש אותם מפניכם שני מלכי האמרי לא בחרבך ולא בקשתך

joshua 24 13   ואתן לכם ארץ אשר לא יגעת בה וערים אשר לא בניתם ותשבו בהם כרמים וזיתים אשר לא נטעתם אתם אכלים

joshua 24 14   ועתה יראו את יהוה ועבדו אתו בתמים ובאמת והסירו את אלהים אשר עבדו אבותיכם בעבר הנהר ובמצרים ועבדו את יהוה

joshua 24 15   ואם רע בעיניכם לעבד את יהוה בחרו לכם היום את מי תעבדון אם את אלהים אשר עבדו אבותיכם אשר בעבר מעבר הנהר ואם את אלהי האמרי אשר אתם ישבים בארצם ואנכי וביתי נעבד את יהוה

joshua 24 16   ויען העם ויאמר חלילה לנו מעזב את יהוה לעבד אלהים אחרים

joshua 24 17   כי יהוה אלהינו הוא המעלה אתנו ואת אבותינו מארץ מצרים מבית עבדים ואשר עשה לעינינו את האתות הגדלות האלה וישמרנו בכל הדרך אשר הלכנו בה ובכל העמים אשר עברנו בקרבם

joshua 24 18   ויגרש יהוה את כל העמים ואת האמרי ישב הארץ מפנינו גם אנחנו נעבד את יהוה כי הוא אלהינו

joshua 24 19   ויאמר יהושע אל העם לא תוכלו לעבד את יהוה כי אלהים קדשים הוא אל קנוא הוא לא ישא לפשעכם ולחטאותיכם

joshua 24 20   כי תעזבו את יהוה ועבדתם אלהי נכר ושב והרע לכם וכלה אתכם אחרי אשר היטיב לכם

joshua 24 21   ויאמר העם אל יהושע לא כי את יהוה נעבד

joshua 24 22   ויאמר יהושע אל העם עדים אתם בכם כי אתם בחרתם לכם את יהוה לעבד אותו ויאמרו עדים

joshua 24 23   ועתה הסירו את אלהי הנכר אשר בקרבכם והטו את לבבכם אל יהוה אלהי ישראל

joshua 24 24   ויאמרו העם אל יהושע את יהוה אלהינו נעבד ובקולו נשמע

joshua 24 25   ויכרת יהושע ברית לעם ביום ההוא וישם לו חק ומשפט בשכם

joshua 24 26   ויכתב יהושע את הדברים האלה בספר תורת אלהים ויקח אבן גדולה ויקימה שם תחת האלה אשר במקדש יהוה

joshua 24 27   ויאמר יהושע אל כל העם הנה האבן הזאת תהיה בנו לעדה כי היא שמעה את כל אמרי יהוה אשר דבר עמנו והיתה בכם לעדה פן תכחשון באלהיכם

joshua 24 28   וישלח יהושע את העם איש לנחלתו

joshua 24 29   ויהי א͏חרי הדברים האלה וימת יהושע בן נון עבד יהוה בן מאה ועשר שנים

joshua 24 30   ויקברו אתו בגבול נחלתו בתמנת סרח אשר בהר אפרים מצפון להר געש

joshua 24 31   ויעבד ישראל את יהוה כל ימי יהושע וכל ימי הזקנים אשר האריכו ימים אחרי יהושע ואשר ידעו את כל מעשה יהוה אשר עשה לישראל

joshua 24 32   ואת עצמות יוסף אשר העלו בני ישראל ממצרים קברו בשכם בחלקת השדה אשר קנה יעקב מאת בני חמור אבי שכם במאה קשיטה ויהיו לבני יוסף לנחלה

joshua 24 33   ואלעזר בן אהרן מת ויקברו אתו בגבעת פינחס בנו אשר נתן לו בהר אפרים