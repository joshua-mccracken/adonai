Joel

Joel 1 1   דבר יהוה אשר היה אל יואל בן פתואל

Joel 1 2   שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם

Joel 1 3   עליה לבניכם ספרו ובניכם לבניהם ובניהם לדור אחר

Joel 1 4   יתר הגזם אכל הארבה ויתר הארבה אכל הילק ויתר הילק אכל החסיל

Joel 1 5   הקיצו שכורים ובכו והיללו כל שתי יין על עסיס כי נכרת מפיכם

Joel 1 6   כי גוי עלה על ארצי עצום ואין מספר שניו שני אריה ומתלעות לביא לו

Joel 1 7   שם גפני לשמה ותאנתי לקצפה חשף חשפה והשליך הלבינו שריגיה

Joel 1 8   אלי כבתולה חגרת שק על בעל נעוריה

Joel 1 9   הכרת מנחה ונסך מבית יהוה אבלו הכהנים משרתי יהוה

Joel 1 10   שדד שדה אבלה אדמה כי שדד דגן הוביש תירוש אמלל יצהר

Joel 1 11   הבישו אכרים הילילו כרמים על חטה ועל שערה כי אבד קציר שדה

Joel 1 12   הגפן הובישה והתאנה אמללה רמון גם תמר ותפוח כל עצי השדה יבשו כי הביש ששון מן בני אדם

Joel 1 13   חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך

Joel 1 14   קדשו צום קראו עצרה אספו זקנים כל ישבי הארץ בית יהוה אלהיכם וזעקו אל יהוה

Joel 1 15   אהה ליום כי קרוב יום יהוה וכשד משדי יבוא

Joel 1 16   הלוא נגד עינינו אכל נכרת מבית אלהינו שמחה וגיל

Joel 1 17   עבשו פרדות תחת מגרפתיהם נשמו אצרות נהרסו ממגרות כי הביש דגן

Joel 1 18   מה נאנחה בהמה נבכו עדרי בקר כי אין מרעה להם גם עדרי הצאן נאשמו

Joel 1 19   אליך יהוה אקרא כי אש אכלה נאות מדבר ולהבה להטה כל עצי השדה

Joel 1 20   גם בהמות שדה תערוג אליך כי יבשו אפיקי מים ואש אכלה נאות המדבר

Joel 2 1   תקעו שופר בציון והריעו בהר קדשי ירגזו כל ישבי הארץ כי בא יום יהוה כי קרוב

Joel 2 2   יום חשך ואפלה יום ענן וערפל כשחר פרש על ההרים עם רב ועצום כמהו לא נהיה מן העולם ואחריו לא יוסף עד שני דור ודור

Joel 2 3   לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו

Joel 2 4   כמראה סוסים מראהו וכפרשים כן ירוצון

Joel 2 5   כקול מרכבות על ראשי ההרים ירקדון כקול להב אש אכלה קש כעם עצום ערוך מלחמה

Joel 2 6   מפניו יחילו עמים כל פנים קבצו פארור

Joel 2 7   כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם

Joel 2 8   ואיש אחיו לא ידחקון גבר במסלתו ילכון ובעד השלח יפלו לא יבצעו

Joel 2 9   בעיר ישקו בחומה ירצון בבתים יעלו בעד החלונים יבאו כגנב

Joel 2 10   לפניו רגזה ארץ רעשו שמים שמש וירח קדרו וכוכבים אספו נגהם

Joel 2 11   ויהוה נתן קולו לפני חילו כי רב מאד מחנהו כי עצום עשה דברו כי גדול יום יהוה ונורא מאד ומי יכילנו

Joel 2 12   וגם עתה נאם יהוה שבו עדי בכל לבבכם ובצום ובבכי ובמספד

Joel 2 13   וקרעו לבבכם ואל בגדיכם ושובו אל יהוה אלהיכם כי חנון ורחום הוא ארך אפים ורב חסד ונחם על הרעה

Joel 2 14   מי יודע ישוב ונחם והשאיר אחריו ברכה מנחה ונסך ליהוה אלהיכם

Joel 2 15   תקעו שופר בציון קדשו צום קראו עצרה

Joel 2 16   אספו עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה

Joel 2 17   בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים איה אלהיהם

Joel 2 18   ויקנא יהוה לארצו ויחמל על עמו

Joel 2 19   ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים

Joel 2 20   ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון ועלה באשו ותעל צחנתו כי הגדיל לעשות

Joel 2 21   אל תיראי אדמה גילי ושמחי כי הגדיל יהוה לעשות

Joel 2 22   אל תיראו בהמות שדי כי דשאו נאות מדבר כי עץ נשא פריו תאנה וגפן נתנו חילם

Joel 2 23   ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש בראשון

Joel 2 24   ומלאו הגרנות בר והשיקו היקבים תירוש ויצהר

Joel 2 25   ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם

Joel 2 26   ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם

Joel 2 27   וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם

Joel 3 1   והיה אחרי כן אשפוך את רוחי על כל בשר ונבאו בניכם ובנותיכם זקניכם חלמות יחלמון בחוריכם חזינות יראו

Joel 3 2   וגם על העבדים ועל השפחות בימים ההמה אשפוך את רוחי

Joel 3 3   ונתתי מופתים בשמים ובארץ דם ואש ותימרות עשן

Joel 3 4   השמש יהפך לחשך והירח לדם לפני בוא יום יהוה הגדול והנורא

Joel 3 5   והיה כל אשר יקרא בשם יהוה ימלט כי בהר ציון ובירושלם תהיה פליטה כאשר אמר יהוה ובשרידים אשר יהוה קרא

Joel 4 1   כי הנה בימים ההמה ובעת ההיא אשר אשוב אשיב את שבות יהודה וירושל͏ם

Joel 4 2   וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו

Joel 4 3   ואל עמי ידו גורל ויתנו הילד בזונה והילדה מכרו ביין וישתו

Joel 4 4   וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם

Joel 4 5   אשר כספי וזהבי לקחתם ומחמדי הטבים הבאתם להיכליכם

Joel 4 6   ובני יהודה ובני ירושלם מכרתם לבני היונים למען הרחיקם מעל גבולם

Joel 4 7   הנני מעירם מן המקום אשר מכרתם אתם שמה והשבתי גמלכם בראשכם

Joel 4 8   ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי יהוה דבר

Joel 4 9   קראו זאת בגוים קדשו מלחמה העירו הגבורים יגשו יעלו כל אנשי המלחמה

Joel 4 10   כתו אתיכם לחרבות ומזמרתיכם לרמחים החלש יאמר גבור אני

Joel 4 11   עושו ובאו כל הגוים מסביב ונקבצו שמה הנחת יהוה גבוריך

Joel 4 12   יעורו ויעלו הגוים אל עמק יהושפט כי שם אשב לשפט את כל הגוים מסביב

Joel 4 13   שלחו מגל כי בשל קציר באו רדו כי מלאה גת השיקו היקבים כי רבה רעתם

Joel 4 14   המונים המונים בעמק החרוץ כי קרוב יום יהוה בעמק החרוץ

Joel 4 15   שמש וירח קדרו וכוכבים אספו נגהם

Joel 4 16   ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל

Joel 4 17   וידעתם כי אני יהוה אלהיכם שכן בציון הר קדשי והיתה ירושלם קדש וזרים לא יעברו בה עוד

Joel 4 18   והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשקה את נחל השטים

Joel 4 19   מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם

Joel 4 20   ויהודה לעולם תשב וירושל͏ם לדור ודור

Joel 4 21   ונקיתי דמם לא נקיתי ויהוה שכן בציון