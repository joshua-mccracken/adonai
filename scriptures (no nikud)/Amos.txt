amos

amos 1 1   דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש

amos 1 2   ויאמר יהוה מציון ישאג ומירושל͏ם יתן קולו ואבלו נאות הרעים ויבש ראש הכרמל

amos 1 3   כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד

amos 1 4   ושלחתי אש בבית חזאל ואכלה ארמנות בן הדד

amos 1 5   ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה

amos 1 6   כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום

amos 1 7   ושלחתי אש בחומת עזה ואכלה ארמנתיה

amos 1 8   והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר אדני יהוה

amos 1 9   כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים

amos 1 10   ושלחתי אש בחומת צר ואכלה ארמנתיה

amos 1 11   כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח

amos 1 12   ושלחתי אש בתימן ואכלה ארמנות בצרה

amos 1 13   כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם

amos 1 14   והצתי אש בחומת רבה ואכלה ארמנותיה בתרועה ביום מלחמה בסער ביום סופה

amos 1 15   והלך מלכם בגולה הוא ושריו יחדו אמר יהוה

amos 2 1   כה אמר יהוה על שלשה פשעי מואב ועל ארבעה לא אשיבנו על שרפו עצמות מלך אדום לשיד

amos 2 2   ושלחתי אש במואב ואכלה ארמנות הקריות ומת בשאון מואב בתרועה בקול שופר

amos 2 3   והכרתי שופט מקרבה וכל שריה אהרוג עמו אמר יהוה

amos 2 4   כה אמר יהוה על שלשה פשעי יהודה ועל ארבעה לא אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם

amos 2 5   ושלחתי אש ביהודה ואכלה ארמנות ירושל͏ם

amos 2 6   כה אמר יהוה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים

amos 2 7   השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי

amos 2 8   ועל בגדים חבלים יטו אצל כל מזבח ויין ענושים ישתו בית אלהיהם

amos 2 9   ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת

amos 2 10   ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי

amos 2 11   ואקים מבניכם לנביאים ומבחוריכם לנזרים האף אין זאת בני ישראל נאם יהוה

amos 2 12   ותשקו את הנזרים יין ועל הנביאים צויתם לאמר לא תנבאו

amos 2 13   הנה אנכי מעיק תחתיכם כאשר תעיק העגלה המלאה לה עמיר

amos 2 14   ואבד מנוס מקל וחזק לא יאמץ כחו וגבור לא ימלט נפשו

amos 2 15   ותפש הקשת לא יעמד וקל ברגליו לא ימלט ורכב הסוס לא ימלט נפשו

amos 2 16   ואמיץ לבו בגבורים ערום ינוס ביום ההוא נאם יהוה

amos 3 1   שמעו את הדבר הזה אשר דבר יהוה עליכם בני ישראל על כל המשפחה אשר העליתי מארץ מצרים לאמר

amos 3 2   רק אתכם ידעתי מכל משפחות האדמה על כן אפקד עליכם את כל עונתיכם

amos 3 3   הילכו שנים יחדו בלתי אם נועדו

amos 3 4   הישאג אריה ביער וטרף אין לו היתן כפיר קולו ממענתו בלתי אם לכד

amos 3 5   התפל צפור על פח הארץ ומוקש אין לה היעלה פח מן האדמה ולכוד לא ילכוד

amos 3 6   אם יתקע שופר בעיר ועם לא יחרדו אם תהיה רעה בעיר ויהוה לא עשה

amos 3 7   כי לא יעשה אדני יהוה דבר כי אם גלה סודו אל עבדיו הנביאים

amos 3 8   אריה שאג מי לא יירא אדני יהוה דבר מי לא ינבא

amos 3 9   השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה

amos 3 10   ולא ידעו עשות נכחה נאם יהוה האוצרים חמס ושד בארמנותיהם

amos 3 11   לכן כה אמר אדני יהוה צר וסביב הארץ והורד ממך עזך ונבזו ארמנותיך

amos 3 12   כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש

amos 3 13   שמעו והעידו בבית יעקב נאם אדני יהוה אלהי הצבאות

amos 3 14   כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ

amos 3 15   והכיתי בית החרף על בית הקיץ ואבדו בתי השן וספו בתים רבים נאם יהוה

amos 4 1   שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה

amos 4 2   נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה

amos 4 3   ופרצים תצאנה אשה נגדה והשלכתנה ההרמונה נאם יהוה

amos 4 4   באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם

amos 4 5   וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה

amos 4 6   וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה

amos 4 7   וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש

amos 4 8   ונעו שתים שלש ערים אל עיר אחת לשתות מים ולא ישבעו ולא שבתם עדי נאם יהוה

amos 4 9   הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה

amos 4 10   שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה

amos 4 11   הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה

amos 4 12   לכן כה אעשה לך ישראל עקב כי זאת אעשה לך הכון לקראת אלהיך ישראל

amos 4 13   כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו

amos 5 1   שמעו את הדבר הזה אשר אנכי נשא עליכם קינה בית ישראל

amos 5 2   נפלה לא תוסיף קום בתולת ישראל נטשה על אדמתה אין מקימה

amos 5 3   כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל

amos 5 4   כי כה אמר יהוה לבית ישראל דרשוני וחיו

amos 5 5   ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון

amos 5 6   דרשו את יהוה וחיו פן יצלח כאש בית יוסף ואכלה ואין מכבה לבית אל

amos 5 7   ההפכים ללענה משפט וצדקה לארץ הניחו

amos 5 8   עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ יהוה שמו

amos 5 9   המבליג שד על עז ושד על מבצר יבוא

amos 5 10   שנאו בשער מוכיח ודבר תמים יתעבו

amos 5 11   לכן יען בושסכם על דל ומשאת בר תקחו ממנו בתי גזית בניתם ולא תשבו בם כרמי חמד נטעתם ולא תשתו את יינם

amos 5 12   כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו

amos 5 13   לכן המשכיל בעת ההיא ידם כי עת רעה היא

amos 5 14   דרשו טוב ואל רע למען תחיו ויהי כן יהוה אלהי צבאות אתכם כאשר אמרתם

amos 5 15   שנאו רע ואהבו טוב והציגו בשער משפט אולי י͏חנן יהוה אלהי צבאות שארית יוסף

amos 5 16   לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי

amos 5 17   ובכל כרמים מספד כי אעבר בקרבך אמר יהוה

amos 5 18   הוי המתאוים את יום יהוה למה זה לכם יום יהוה הוא חשך ולא אור

amos 5 19   כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש

amos 5 20   הלא חשך יום יהוה ולא אור ואפל ולא נגה לו

amos 5 21   שנאתי מאסתי חגיכם ולא אריח בעצרתיכם

amos 5 22   כי אם תעלו לי עלות ומנחתיכם לא ארצה ושלם מריאיכם לא אביט

amos 5 23   הסר מעלי המון שריך וזמרת נבליך לא אשמע

amos 5 24   ויגל כמים משפט וצדקה כנחל איתן

amos 5 25   הזבחים ומנחה הגשתם לי במדבר ארבעים שנה בית ישראל

amos 5 26   ונשאתם את סכות מלככם ואת כיון צלמיכם כוכב אלהיכם אשר עשיתם לכם

amos 5 27   והגליתי אתכם מהלאה לדמשק אמר יהוה אלהי צבאות שמו

amos 6 1   הוי השאננים בציון והבטחים בהר שמרון נקבי ראשית הגוים ובאו להם בית ישראל

amos 6 2   עברו כלנה וראו ולכו משם חמת רבה ורדו גת פלשתים הטובים מן הממלכות האלה אם רב גבולם מגבלכם

amos 6 3   המנדים ליום רע ותגישון שבת חמס

amos 6 4   השכבים על מטות שן וסרחים על ערשותם ואכלים כרים מצאן ועגלים מתוך מרבק

amos 6 5   הפרטים על פי הנבל כדויד חשבו להם כלי שיר

amos 6 6   השתים במזרקי יין וראשית שמנים ימשחו ולא נחלו על שבר יוסף

amos 6 7   לכן עתה יגלו בראש גלים וסר מרזח סרוחים

amos 6 8   נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה

amos 6 9   והיה אם יותרו עשרה אנשים בבית אחד ומתו

amos 6 10   ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה

amos 6 11   כי הנה יהוה מצוה והכה הבית הגדול רסיסים והבית הקטן בקעים

amos 6 12   הירצון בסלע סוסים אם יחרוש בבקרים כי הפכתם לראש משפט ופרי צדקה ללענה

amos 6 13   השמחים ללא דבר האמרים הלוא בחזקנו לקחנו לנו קרנים

amos 6 14   כי הנני מקים עליכם בית ישראל נאם יהוה אלהי הצבאות גוי ולחצו אתכם מלבוא חמת עד נחל הערבה

amos 7 1   כה הראני אדני יהוה והנה יוצר גבי בתחלת עלות הלקש והנה לקש אחר גזי המלך

amos 7 2   והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא

amos 7 3   נחם יהוה על זאת לא תהיה אמר יהוה

amos 7 4   כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק

amos 7 5   ואמר אדני יהוה חדל נא מי יקום יעקב כי קטן הוא

amos 7 6   נחם יהוה על זאת גם היא לא תהיה אמר אדני יהוה

amos 7 7   כה הראני והנה אדני נצב על חומת אנך ובידו אנך

amos 7 8   ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו

amos 7 9   ונשמו במות ישחק ומקדשי ישראל יחרבו וקמתי על בית ירבעם בחרב

amos 7 10   וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו

amos 7 11   כי כה אמר עמוס בחרב ימות ירבעם וישראל גלה יגלה מעל אדמתו

amos 7 12   ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא

amos 7 13   ובית אל לא תוסיף עוד להנבא כי מקדש מלך הוא ובית ממלכה הוא

amos 7 14   ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים

amos 7 15   ויקחני יהוה מאחרי הצאן ויאמר אלי יהוה לך הנבא אל עמי ישראל

amos 7 16   ועתה שמע דבר יהוה אתה אמר לא תנבא על ישראל ולא תטיף על בית ישחק

amos 7 17   לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו

amos 8 1   כה הראני אדני יהוה והנה כלוב קיץ

amos 8 2   ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל לא אוסיף עוד עבור לו

amos 8 3   והילילו שירות היכל ביום ההוא נאם אדני יהוה רב הפגר בכל מקום השליך הס

amos 8 4   שמעו זאת השאפים אביון ולשבית ענוי עניי ארץ

amos 8 5   לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה

amos 8 6   לקנות בכסף דלים ואביון בעבור נעלים ומפל בר נשביר

amos 8 7   נשבע יהוה בגאון יעקב אם אשכח לנצח כל מעשיהם

amos 8 8   העל זאת לא תרגז הארץ ואבל כל יושב בה ועלתה כאר כלה ונגרשה ונשקה ונשקעה כיאור מצרים

amos 8 9   והיה ביום ההוא נאם אדני יהוה והבאתי השמש בצהרים והחשכתי לארץ ביום אור

amos 8 10   והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר

amos 8 11   הנה ימים באים נאם אדני יהוה והשלחתי רעב בארץ לא רעב ללחם ולא צמא למים כי אם לשמע את דברי יהוה

amos 8 12   ונעו מים עד ים ומצפון ועד מזרח ישוטטו לבקש את דבר יהוה ולא ימצאו

amos 8 13   ביום ההוא תתעלפנה הבתולת היפות והבחורים בצמא

amos 8 14   הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד

amos 9 1   ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט להם פליט

amos 9 2   אם יחתרו בשאול משם ידי תקחם ואם יעלו השמים משם אורידם

amos 9 3   ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים משם אצוה את הנחש ונשכם

amos 9 4   ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה

amos 9 5   ואדני יהוה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים

amos 9 6   הבונה בשמים מעלותו מעלותיו ואגדתו על ארץ יסדה הקרא למי הים וישפכם על פני הארץ יהוה שמו

amos 9 7   הלוא כבני כשיים אתם לי בני ישראל נאם יהוה הלוא את ישראל העליתי מארץ מצרים ופלשתיים מכפתור וארם מקיר

amos 9 8   הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את בית יעקב נאם יהוה

amos 9 9   כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ

amos 9 10   בחרב ימותו כל חטאי עמי האמרים לא תגיש ותקדים בעדינו הרעה

amos 9 11   ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם

amos 9 12   למען יירשו את שארית אדום וכל הגוים אשר נקרא שמי עליהם נאם יהוה עשה זאת

amos 9 13   הנה ימים באים נאם יהוה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה

amos 9 14   ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם

amos 9 15   ונטעתים על אדמתם ולא ינתשו עוד מעל אדמתם אשר נתתי להם אמר יהוה אלהיך