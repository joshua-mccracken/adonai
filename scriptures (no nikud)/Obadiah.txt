obadiah

obadiah 1 1   חזון עבדיה כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה

obadiah 1 2   הנה קטן נתתיך בגוים בזוי אתה מאד

obadiah 1 3   זדון לבך השיאך שכני בחגוי סלע מרום שבתו אמר בלבו מי יורדני ארץ

obadiah 1 4   אם תגביה כנשר ואם בין כוכבים שים קנך משם אורידך נאם יהוה

obadiah 1 5   אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות

obadiah 1 6   איך נחפשו עשו נבעו מצפניו

obadiah 1 7   עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו

obadiah 1 8   הלוא ביום ההוא נאם יהוה והאבדתי חכמים מאדום ותבונה מהר עשו

obadiah 1 9   וחתו גבוריך תימן למען יכרת איש מהר עשו מקטל

obadiah 1 10   מחמס אחיך יעקב תכסך בושה ונכרת לעולם

obadiah 1 11   ביום עמדך מנגד ביום שבות זרים חילו ונכרים באו שערו שעריו ועל ירושלם ידו גורל גם אתה כאחד מהם

obadiah 1 12   ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה

obadiah 1 13   אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו

obadiah 1 14   ואל תעמד על הפרק להכרית את פליטיו ואל תסגר שרידיו ביום צרה

obadiah 1 15   כי קרוב יום יהוה על כל הגוים כאשר עשית יעשה לך גמלך ישוב בראשך

obadiah 1 16   כי כאשר שתיתם על הר קדשי ישתו כל הגוים תמיד ושתו ולעו והיו כלוא היו

obadiah 1 17   ובהר ציון תהיה פליטה והיה קדש וירשו בית יעקב את מורשיהם

obadiah 1 18   והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי יהוה דבר

obadiah 1 19   וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד

obadiah 1 20   וגלת החל הזה לבני ישראל אשר כנענים עד צרפת וגלת ירושל͏ם אשר בספרד ירשו את ערי הנגב

obadiah 1 21   ועלו מושעים בהר ציון לשפט את הר עשו והיתה ליהוה המלוכה