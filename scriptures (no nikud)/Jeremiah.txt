Jeremiah

Jeremiah 1:1   דברי ירמיהו בן חלקיהו מן הכהנים אשר בענתות בארץ בנימן

Jeremiah 1:2   אשר היה דבר יהוה אליו בימי יאשיהו בן אמון מלך יהודה בשלש עשרה שנה למלכו

Jeremiah 1:3   ויהי בימי יהויקים בן יאשיהו מלך יהודה עד תם עשתי עשרה שנה לצדקיהו בן יאשיהו מלך יהודה עד גלות ירושל͏ם בחדש החמישי

Jeremiah 1:4   ויהי דבר יהוה אלי לאמר

Jeremiah 1:5   בטרם אצורך אצרך בבטן ידעתיך ובטרם תצא מרחם הקדשתיך נביא לגוים נתתיך

Jeremiah 1:6   ואמר אהה אדני יהוה הנה לא ידעתי דבר כי נער אנכי

Jeremiah 1:7   ויאמר יהוה אלי אל תאמר נער אנכי כי על כל אשר א͏שלחך תלך ואת כל אשר אצוך תדבר

Jeremiah 1:8   אל תירא מפניהם כי אתך אני להצלך נאם יהוה

Jeremiah 1:9   וישלח יהוה את ידו ויגע על פי ויאמר יהוה אלי הנה נתתי דברי בפיך

Jeremiah 1:10   ראה הפקדתיך היום הזה על הגוים ועל הממלכות לנתוש ולנתוץ ולהאביד ולהרוס לבנות ולנטוע

Jeremiah 1:11   ויהי דבר יהוה אלי לאמר מה אתה ראה ירמיהו ואמר מקל שקד אני ראה

Jeremiah 1:12   ויאמר יהוה אלי היטבת לראות כי שקד אני על דברי לעשתו

Jeremiah 1:13   ויהי דבר יהוה אלי שנית לאמר מה אתה ראה ואמר סיר נפוח אני ראה ופניו מפני צפונה

Jeremiah 1:14   ויאמר יהוה אלי מצפון תפתח הרעה על כל ישבי הארץ

Jeremiah 1:15   כי הנני קרא לכל משפחות ממלכות צפונה נאם יהוה ובאו ונתנו איש כסאו פתח שערי ירושלם ועל כל חומתיה סביב ועל כל ערי יהודה

Jeremiah 1:16   ודברתי משפטי אותם על כל רעתם אשר עזבוני ויקטרו לאלהים אחרים וישתחוו למעשי ידיהם

Jeremiah 1:17   ואתה תאזר מתניך וקמת ודברת אליהם את כל אשר אנכי אצוך אל תחת מפניהם פן אחתך לפניהם

Jeremiah 1:18   ואני הנה נתתיך היום לעיר מבצר ולעמוד ברזל ולחמות נחשת על כל הארץ למלכי יהודה לשריה לכהניה ולעם הארץ

Jeremiah 1:19   ונלחמו אליך ולא יוכלו לך כי אתך אני נאם יהוה להצילך

Jeremiah 2:1   ויהי דבר יהוה אלי לאמר

Jeremiah 2:2   הלך וקראת באזני ירושלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה

Jeremiah 2:3   קדש ישראל ליהוה ראשית תבואתה כל אכליו יאשמו רעה תבא אליהם נאם יהוה

Jeremiah 2:4   שמעו דבר יהוה בית יעקב וכל משפחות בית ישראל

Jeremiah 2:5   כה אמר יהוה מה מצאו אבותיכם בי עול כי רחקו מעלי וילכו אחרי ההבל ויהבלו

Jeremiah 2:6   ולא אמרו איה יהוה המעלה אתנו מארץ מצרים המוליך אתנו במדבר בארץ ערבה ושוחה בארץ ציה וצלמות בארץ לא עבר בה איש ולא ישב אדם שם

Jeremiah 2:7   ואביא אתכם אל ארץ הכרמל לאכל פריה וטובה ותבאו ותטמאו את ארצי ונחלתי שמתם לתועבה

Jeremiah 2:8   הכהנים לא אמרו איה יהוה ותפשי התורה לא ידעוני והרעים פשעו בי והנביאים נבאו בבעל ואחרי לא יועלו הלכו

Jeremiah 2:9   לכן עד אריב אתכם נאם יהוה ואת בני בניכם אריב

Jeremiah 2:10   כי עברו איי כתיים וראו וקדר שלחו והתבוננו מאד וראו הן היתה כזאת

Jeremiah 2:11   ההימיר גוי אלהים והמה לא אלהים ועמי המיר כבודו בלוא יועיל

Jeremiah 2:12   שמו שמים על זאת ושערו חרבו מאד נאם יהוה

Jeremiah 2:13   כי שתים רעות עשה עמי אתי עזבו מקור מים חיים לחצב להם בארות בארת נשברים אשר לא יכלו המים

Jeremiah 2:14   העבד ישראל אם יליד בית הוא מדוע היה לבז

Jeremiah 2:15   עליו ישאגו כפרים נתנו קולם וישיתו ארצו לשמה עריו נצתה נצתו מבלי ישב

Jeremiah 2:16   גם בני נף ותחפנס ותחפנחס ירעוך קדקד

Jeremiah 2:17   הלוא זאת תעשה לך עזבך את יהוה אלהיך בעת מוליכך בדרך

Jeremiah 2:18   ועתה מה לך לדרך מצרים לשתות מי שחור ומה לך לדרך אשור לשתות מי נהר

Jeremiah 2:19   תיסרך רעתך ומשבותיך תוכחך ודעי וראי כי רע ומר עזבך את יהוה אלהיך ולא פחדתי אליך נאם אדני יהוה צבאות

Jeremiah 2:20   כי מעולם שברתי עלך נתקתי מוסרתיך ותאמרי לא אעבד אעבור כי על כל גבעה גבהה ותחת כל עץ רענן את צעה זנה

Jeremiah 2:21   ואנכי נטעתיך שרק כלה זרע אמת ואיך נהפכת לי סורי הגפן נכריה

Jeremiah 2:22   כי אם תכבסי בנתר ותרבי לך ברית נכתם עונך לפני נאם אדני יהוה

Jeremiah 2:23   איך תאמרי לא נטמאתי אחרי הבעלים לא הלכתי ראי דרכך בגיא דעי מה עשית בכרה קלה משרכת דרכיה

Jeremiah 2:24   פרה למד מדבר באות נפשו נפשה שאפה רוח תאנתה מי ישיבנה כל מבקשיה לא ייעפו בחדשה ימצאונה

Jeremiah 2:25   מנעי רגלך מיחף וגורנך וגרונך מצמאה ותאמרי נואש לוא כי אהבתי זרים ואחריהם אלך

Jeremiah 2:26   כבשת גנב כי ימצא כן הבישו בית ישראל המה מלכיהם שריהם וכהניהם ונביאיהם

Jeremiah 2:27   אמרים לעץ אבי אתה ולאבן את ילדתני ילדתנו כי פנו אלי ערף ולא פנים ובעת רעתם יאמרו קומה והושיענו

Jeremiah 2:28   ואיה אלהיך אשר עשית לך יקומו אם יושיעוך בעת רעתך כי מספר עריך היו אלהיך יהודה

Jeremiah 2:29   למה תריבו אלי כלכם פשעתם בי נאם יהוה

Jeremiah 2:30   לשוא הכיתי את בניכם מוסר לא לקחו אכלה חרבכם נביאיכם כאריה משחית

Jeremiah 2:31   הדור אתם ראו דבר יהוה המדבר הייתי לישראל אם ארץ מאפליה מדוע אמרו עמי רדנו לוא נבוא עוד אליך

Jeremiah 2:32   התשכח בתולה עדיה כלה קשריה ועמי שכחוני ימים אין מספר

Jeremiah 2:33   מה תיטבי דרכך לבקש אהבה לכן גם את הרעות למדתי למדת את דרכיך

Jeremiah 2:34   גם בכנפיך נמצאו דם נפשות אביונים נקיים לא במחתרת מצאתים כי על כל אלה

Jeremiah 2:35   ותאמרי כי נקיתי אך שב אפו ממני הנני נשפט אותך על אמרך לא חטאתי

Jeremiah 2:36   מה תזלי מאד לשנות את דרכך גם ממצרים תבושי כאשר בשת מאשור

Jeremiah 2:37   גם מאת זה תצאי וידיך על ראשך כי מאס יהוה במבטחיך ולא תצליחי להם

Jeremiah 3:1   לאמר הן ישלח איש את אשתו והלכה מאתו והיתה לאיש אחר הישוב אליה עוד הלוא חנוף תחנף הארץ ההיא ואת זנית רעים רבים ושוב אלי נאם יהוה

Jeremiah 3:2   שאי עיניך על שפים וראי איפה לא שגלת שכבת על דרכים ישבת להם כערבי במדבר ותחניפי ארץ בזנותיך וברעתך

Jeremiah 3:3   וימנעו רבבים ומלקוש לוא היה ומצח אשה זונה היה לך מאנת הכלם

Jeremiah 3:4   הלוא מעתה קראתי קראת לי אבי אלוף נערי אתה

Jeremiah 3:5   הינטר לעולם אם ישמר לנצח הנה דברתי דברת ותעשי הרעות ותוכל

Jeremiah 3:6   ויאמר יהוה אלי בימי יאשיהו המלך ה‍ראית אשר עשתה משבה ישראל הלכה היא על כל הר גבה ואל תחת כל עץ רענן ותזני שם

Jeremiah 3:7   ואמר אחרי עשותה את כל אלה אלי תשוב ולא שבה ותראה ותרא בגודה אחותה יהודה

Jeremiah 3:8   וארא כי על כל אדות אשר נאפה משבה ישראל שלחתיה ואתן את ספר כריתתיה אליה ולא יראה בגדה יהודה אחותה ותלך ותזן גם היא

Jeremiah 3:9   והיה מקל זנותה ותחנף את הארץ ותנאף את האבן ואת העץ

Jeremiah 3:10   וגם בכל זאת לא שבה אלי בגודה אחותה יהודה בכל לבה כי אם בשקר נאם יהוה

Jeremiah 3:11   ויאמר יהוה אלי צדקה נפשה משבה ישראל מבגדה יהודה

Jeremiah 3:12   הלך וק͏ראת את הדברים האלה צפונה ואמרת שובה משבה ישראל נאם יהוה לוא אפיל פני בכם כי חסיד אני נאם יהוה לא אטור לעולם

Jeremiah 3:13   אך דעי עונך כי ביהוה אלהיך פשעת ותפזרי את דרכיך לזרים תחת כל עץ רענן ובקולי לא שמעתם נאם יהוה

Jeremiah 3:14   שובו בנים שובבים נאם יהוה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון

Jeremiah 3:15   ונתתי לכם רעים כלבי ורעו אתכם דעה והשכיל

Jeremiah 3:16   והיה כי תרבו ופריתם בארץ בימים ההמה נאם יהוה לא יאמרו עוד ארון ברית יהוה ולא יעלה על לב ולא יזכרו בו ולא יפקדו ולא יעשה עוד

Jeremiah 3:17   בעת ההיא יקראו לירושלם כסא יהוה ונקוו אליה כל הגוים לשם יהוה לירושל͏ם ולא ילכו עוד אחרי שררות לבם הרע

Jeremiah 3:18   בימים ההמה ילכו בית יהודה על בית ישראל ויבאו יחדו מארץ צפון על הארץ אשר הנחלתי את אבותיכם

Jeremiah 3:19   ואנכי אמרתי איך אשיתך בבנים ואתן לך ארץ חמדה נחלת צבי צבאות גוים ואמר אבי תקראו תקראי לי ומאחרי לא תשובו תשובי

Jeremiah 3:20   אכן בגדה אשה מרעה כן בגדתם בי בית ישראל נאם יהוה

Jeremiah 3:21   קול על שפיים נשמע בכי תחנוני בני ישראל כי העוו את דרכם שכחו את יהוה אלהיהם

Jeremiah 3:22   שובו בנים שובבים ארפה משובתיכם הננו אתנו לך כי אתה יהוה אלהינו

Jeremiah 3:23   אכן לשקר מגבעות המון הרים אכן ביהוה אלהינו תשועת ישראל

Jeremiah 3:24   והבשת אכלה את יגיע אבותינו מנעורינו את צאנם ואת בקרם את בניהם ואת בנותיהם

Jeremiah 3:25   נשכבה בבשתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד היום הזה ולא שמענו בקול יהוה אלהינו

Jeremiah 4:1   אם תשוב ישראל נאם יהוה אלי תשוב ואם תסיר שקוציך מפני ולא תנוד

Jeremiah 4:2   ונשבעת חי יהוה באמת במשפט ובצדקה והתברכו בו גוים ובו יתהללו

Jeremiah 4:3   כי כה אמר יהוה לאיש יהודה ולירושלם נירו לכם ניר ואל תזרעו אל קוצים

Jeremiah 4:4   המלו ליהוה והסרו ערלות לבבכם איש יהודה וישבי ירושל͏ם פן תצא כאש חמתי ובערה ואין מכבה מפני רע מעלליכם

Jeremiah 4:5   הגידו ביהודה ובירושלם השמיעו ואמרו ותקעו תקעו שופר בארץ קראו מלאו ואמרו האספו ונבואה אל ערי המבצר

Jeremiah 4:6   שאו נס ציונה העיזו אל תעמדו כי רעה אנכי מביא מצפון ושבר גדול

Jeremiah 4:7   עלה אריה מסבכו ומשחית גוים נסע יצא ממקמו לשום ארצך לשמה עריך תצינה מאין יושב

Jeremiah 4:8   על זאת חגרו שקים ספדו והילילו כי לא שב חרון אף יהוה ממנו

Jeremiah 4:9   והיה ביום ההוא נאם יהוה יאבד לב המלך ולב השרים ונשמו הכהנים והנביאים יתמהו

Jeremiah 4:10   ואמר אהה אדני יהוה אכן השא השאת לעם הזה ולירושל͏ם לאמר שלום יהיה לכם ונגעה חרב עד הנפש

Jeremiah 4:11   בעת ההיא יאמר לעם הזה ולירושלם רוח צח שפיים במדבר דרך בת עמי לוא לזרות ולוא להבר

Jeremiah 4:12   רוח מלא מאלה יבוא לי עתה גם אני אדבר משפטים אותם

Jeremiah 4:13   הנה כעננים יעלה וכסופה מרכבותיו קלו מנשרים סוסיו אוי לנו כי שדדנו

Jeremiah 4:14   כבסי מרעה לבך ירושלם למען תושעי עד מתי תלין בקרבך מחשבות אונך

Jeremiah 4:15   כי קול מגיד מדן ומשמיע און מהר אפרים

Jeremiah 4:16   הזכירו לגוים הנה השמיעו על ירושלם נצרים באים מארץ המרחק ויתנו על ערי יהודה קולם

Jeremiah 4:17   כשמרי שדי היו עליה מסביב כי אתי מרתה נאם יהוה

Jeremiah 4:18   דרכך ומעלליך עשו אלה לך זאת רעתך כי מר כי נגע עד לבך

Jeremiah 4:19   מעי מעי אחולה אוחילה קירות לבי המה לי לבי לא אחריש כי קול שופר שמעתי שמעת נפשי תרועת מלחמה

Jeremiah 4:20   שבר על שבר נקרא כי שדדה כל הארץ פתאם שדדו אהלי רגע יריעתי

Jeremiah 4:21   עד מתי אראה נס אשמעה קול שופר

Jeremiah 4:22   כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו

Jeremiah 4:23   ראיתי את הארץ והנה תהו ובהו ואל השמים ואין אורם

Jeremiah 4:24   ראיתי ההרים והנה רעשים וכל הגבעות התקלקלו

Jeremiah 4:25   ראיתי והנה אין האדם וכל עוף השמים נדדו

Jeremiah 4:26   ראיתי והנה הכרמל המדבר וכל עריו נתצו מפני יהוה מפני חרון אפו

Jeremiah 4:27   כי כה אמר יהוה שממה תהיה כל הארץ וכלה לא אעשה

Jeremiah 4:28   על זאת תאבל הארץ וקדרו השמים ממעל על כי דברתי זמתי ולא נחמתי ולא אשוב ממנה

Jeremiah 4:29   מקול פרש ורמה קשת ברחת כל העיר באו בעבים ובכפים עלו כל העיר עזובה ואין יושב בהן איש

Jeremiah 4:30   ואתי ואת שדוד מה תעשי כי תלבשי שני כי תעדי עדי זהב כי תקרעי בפוך עיניך לשוא תתיפי מאסו בך עגבים נפשך יבקשו

Jeremiah 4:31   כי קול כחולה שמעתי צרה כמבכירה קול בת ציון תתיפח תפרש כפיה אוי נא לי כי עיפה נפשי להרגים

Jeremiah 5:1   שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה ואסלח לה

Jeremiah 5:2   ואם חי יהוה יאמרו לכן לשקר ישבעו

Jeremiah 5:3   יהוה עיניך הלוא לאמונה הכיתה אתם ולא חלו כליתם מאנו קחת מוסר חזקו פניהם מסלע מאנו לשוב

Jeremiah 5:4   ואני אמרתי אך דלים הם נואלו כי לא ידעו דרך יהוה משפט אלהיהם

Jeremiah 5:5   אלכה לי אל הגדלים ואדברה אותם כי המה ידעו דרך יהוה משפט אלהיהם אך המה יחדו שברו על נתקו מוסרות

Jeremiah 5:6   על כן הכם אריה מיער זאב ערבות ישדדם נמר שקד על עריהם כל היוצא מהנה יטרף כי רבו פשעיהם עצמו משבותיהם משובותיהם

Jeremiah 5:7   אי לזאת אסלוח אסלח לך בניך עזבוני וישבעו בלא אלהים ואשבע אותם וינאפו ובית זונה יתגדדו

Jeremiah 5:8   סוסים מיזנים משכים היו איש אל אשת רעהו יצהלו

Jeremiah 5:9   העל אלה לוא אפקד נאם יהוה ואם בגוי אשר כזה לא תתנקם נפשי

Jeremiah 5:10   עלו בשרותיה ושחתו וכלה אל תעשו הסירו נטישותיה כי לוא ליהוה המה

Jeremiah 5:11   כי בגוד בגדו בי בית ישראל ובית יהודה נאם יהוה

Jeremiah 5:12   כחשו ביהוה ויאמרו לא הוא ולא תבוא עלינו רעה וחרב ורעב לוא נראה

Jeremiah 5:13   והנביאים יהיו לרוח והדבר אין בהם כה יעשה להם

Jeremiah 5:14   לכן כה אמר יהוה אלהי צבאות יען דברכם את הדבר הזה הנני נתן דברי בפיך לאש והעם הזה עצים ואכלתם

Jeremiah 5:15   הנני מביא עליכם גוי ממרחק בית ישראל נאם יהוה גוי איתן הוא גוי מעולם הוא גוי לא תדע לשנו ולא תשמע מה ידבר

Jeremiah 5:16   אשפתו כקבר פתוח כלם גבורים

Jeremiah 5:17   ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשש ערי מבצריך אשר אתה בוטח בהנה בחרב

Jeremiah 5:18   וגם בימים ההמה נאם יהוה לא אעשה אתכם כלה

Jeremiah 5:19   והיה כי תאמרו תחת מה עשה יהוה אלהינו לנו את כל אלה ואמרת אליהם כאשר עזבתם אותי ותעבדו אלהי נכר בארצכם כן תעבדו זרים בארץ לא לכם

Jeremiah 5:20   הגידו זאת בבית יעקב והשמיעוה ביהודה לאמר

Jeremiah 5:21   שמעו נא זאת עם סכל ואין לב עינים להם ולא יראו אזנים להם ולא ישמעו

Jeremiah 5:22   האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו

Jeremiah 5:23   ולעם הזה היה לב סורר ומורה סרו וילכו

Jeremiah 5:24   ולא אמרו בלבבם נירא נא את יהוה אלהינו הנתן גשם וירה יורה ומלקוש בעתו שבעות חקות קציר ישמר לנו

Jeremiah 5:25   עונותיכם הטו אלה וחטאותיכם מנעו הטוב מכם

Jeremiah 5:26   כי נמצאו בעמי רשעים ישור כשך יקושים הציבו משחית אנשים ילכדו

Jeremiah 5:27   ככלוב מלא עוף כן בתיהם מלאים מרמה על כן גדלו ויעשירו

Jeremiah 5:28   שמנו עשתו גם עברו דברי רע דין לא דנו דין יתום ויצליחו ומשפט אביונים לא שפטו

Jeremiah 5:29   העל אלה לא אפקד נאם יהוה אם בגוי אשר כזה לא תתנקם נפשי

Jeremiah 5:30   שמה ושערורה נהיתה בארץ

Jeremiah 5:31   הנביאים נבאו בשקר והכהנים ירדו על ידיהם ועמי אהבו כן ומה תעשו לאחריתה

Jeremiah 6:1   העזו בני בנימן מקרב ירושלם ובתקוע תקעו שופר ועל בית הכרם שאו משאת כי רעה נשקפה מצפון ושבר גדול

Jeremiah 6:2   הנוה והמענגה דמיתי בת ציון

Jeremiah 6:3   אליה יבאו רעים ועדריהם תקעו עליה אהלים סביב רעו איש את ידו

Jeremiah 6:4   קדשו עליה מלחמה קומו ונעלה בצהרים אוי לנו כי פנה היום כי ינטו צללי ערב

Jeremiah 6:5   קומו ונעלה בלילה ונשחיתה ארמנותיה

Jeremiah 6:6   כי כה אמר יהוה צבאות כרתו עצה ושפכו על ירושל͏ם סללה היא העיר הפקד כלה עשק בקרבה

Jeremiah 6:7   כהקיר בור ביר מימיה כן הקרה רעתה חמס ושד ישמע בה על פני תמיד חלי ומכה

Jeremiah 6:8   הוסרי ירושלם פן תקע נפשי ממך פן אשימך שממה ארץ לוא נושבה

Jeremiah 6:9   כה אמר יהוה צבאות עולל יעוללו כגפן שארית ישראל השב ידך כבוצר על סלסלות

Jeremiah 6:10   על מי אדברה ואעידה וישמעו הנה ערלה אזנם ולא יוכלו להקשיב הנה דבר יהוה היה להם לחרפה לא יחפצו בו

Jeremiah 6:11   ואת חמת יהוה מלאתי נלאיתי הכיל שפך על עולל בחוץ ועל סוד בחורים יחדו כי גם איש עם אשה ילכדו זקן עם מלא ימים

Jeremiah 6:12   ונסבו בתיהם לאחרים שדות ונשים יחדו כי אטה את ידי על ישבי הארץ נאם יהוה

Jeremiah 6:13   כי מקטנם ועד גדולם כלו בוצע בצע ומנביא ועד כהן כלו עשה שקר

Jeremiah 6:14   וירפאו את שבר עמי על נקלה לאמר שלום שלום ואין שלום

Jeremiah 6:15   הבישו כי תועבה עשו גם בוש לא יבושו גם הכלים לא ידעו לכן יפלו בנפלים בעת פקדתים יכשלו אמר יהוה

Jeremiah 6:16   כה אמר יהוה עמדו על דרכים וראו ושאלו לנתבות עולם אי זה דרך הטוב ולכו בה ומצאו מרגוע לנפשכם ויאמרו לא נלך

Jeremiah 6:17   והקמתי עליכם צפים הקשיבו לקול שופר ויאמרו לא נקשיב

Jeremiah 6:18   לכן שמעו הגוים ודעי עדה את אשר בם

Jeremiah 6:19   שמעי הארץ הנה אנכי מביא רעה אל העם הזה פרי מחשבותם כי על דברי לא הקשיבו ותורתי וימאסו בה

Jeremiah 6:20   למה זה לי לבונה משבא תבוא וקנה הטוב מארץ מרחק עלותיכם לא לרצון וזבחיכם לא ערבו לי

Jeremiah 6:21   לכן כה אמר יהוה הנני נתן אל העם הזה מכשלים וכשלו בם אבות ובנים יחדו שכן ורעו יאבדו ואבדו

Jeremiah 6:22   כה אמר יהוה הנה עם בא מארץ צפון וגוי גדול יעור מירכתי ארץ

Jeremiah 6:23   קשת וכידון יחזיקו אכזרי הוא ולא ירחמו קולם כים יהמה ועל סוסים ירכבו ערוך כאיש למלחמה עליך בת ציון

Jeremiah 6:24   שמענו את שמעו רפו ידינו צרה החזיקתנו חיל כיולדה

Jeremiah 6:25   אל תצאי תצאו השדה ובדרך אל תלכי תלכו כי חרב לאיב מגור מסביב

Jeremiah 6:26   בת עמי חגרי שק והתפלשי באפר אבל יחיד עשי לך מספד תמרורים כי פתאם יבא השדד עלינו

Jeremiah 6:27   בחון נתתיך בעמי מבצר ותדע ובחנת את דרכם

Jeremiah 6:28   כלם סרי סוררים הלכי רכיל נחשת וברזל כלם משחיתים המה

Jeremiah 6:29   נחר מפח מאשתם מאש תם עפרת לשוא צרף צרוף ורעים לא נתקו

Jeremiah 6:30   כסף נמאס קראו להם כי מאס יהוה בהם

Jeremiah 7:1   הדבר אשר היה אל ירמיהו מאת יהוה לאמר

Jeremiah 7:2   עמד בשער בית יהוה וקראת שם את הדבר הזה ואמרת שמעו דבר יהוה כל יהודה הבאים בשערים האלה להשתחות ליהוה

Jeremiah 7:3   כה אמר יהוה צבאות אלהי ישראל היטיבו דרכיכם ומעלליכם ואשכנה אתכם במקום הזה

Jeremiah 7:4   אל תבטחו לכם אל דברי השקר לאמר היכל יהוה היכל יהוה היכל יהוה המה

Jeremiah 7:5   כי אם היטיב תיטיבו את דרכיכם ואת מעלליכם אם עשו תעשו משפט בין איש ובין רעהו

Jeremiah 7:6   גר יתום ואלמנה לא תעשקו ודם נקי אל תשפכו במקום הזה ואחרי אלהים אחרים לא תלכו לרע לכם

Jeremiah 7:7   ושכנתי אתכם במקום הזה בארץ אשר נתתי לאבותיכם למן עולם ועד עולם

Jeremiah 7:8   הנה אתם בטחים לכם על דברי השקר לבלתי הועיל

Jeremiah 7:9   הגנב רצח ונאף והשבע לשקר וקטר לבעל והלך אחרי אלהים אחרים אשר לא ידעתם

Jeremiah 7:10   ובאתם ועמדתם לפני בבית הזה אשר נקרא שמי עליו ואמרתם נצלנו למען עשות את כל התועבות האלה

Jeremiah 7:11   המערת פרצים היה הבית הזה אשר נקרא שמי עליו בעיניכם גם אנכי הנה ראיתי נאם יהוה

Jeremiah 7:12   כי לכו נא אל מקומי אשר בשילו אשר שכנתי שמי שם בראשונה וראו את אשר עשיתי לו מפני רעת עמי ישראל

Jeremiah 7:13   ועתה יען עשותכם את כל המ͏עשים האלה נאם יהוה ואדבר אליכם השכם ודבר ולא שמעתם ואקרא אתכם ולא עניתם

Jeremiah 7:14   ועשיתי לבית אשר נקרא שמי עליו אשר אתם בטחים בו ולמקום אשר נתתי לכם ולאבותיכם כאשר עשיתי לשלו

Jeremiah 7:15   והשלכתי אתכם מעל פני כאשר השלכתי את כל אחיכם את כל זרע אפרים

Jeremiah 7:16   ואתה אל תתפלל בעד העם הזה ואל תשא בעדם רנה ותפלה ואל תפגע בי כי אינני שמע אתך

Jeremiah 7:17   האינך ראה מה המה עשים בערי יהודה ובחצות ירושל͏ם

Jeremiah 7:18   הבנים מלקטים עצים והאבות מבערים את האש והנשים לשות בצק לעשות כונים למלכת השמים והסך נסכים לאלהים אחרים למען הכעסני

Jeremiah 7:19   האתי הם מכעסים נאם יהוה הלוא אתם למען בשת פניהם

Jeremiah 7:20   לכן כה אמר אדני יהוה הנה אפי וחמתי נתכת אל המקום הזה על האדם ועל הבהמה ועל עץ השדה ועל פרי האדמה ובערה ולא תכבה

Jeremiah 7:21   כה אמר יהוה צבאות אלהי ישראל עלותיכם ספו על זבחיכם ואכלו בשר

Jeremiah 7:22   כי לא דברתי את אבותיכם ולא צויתים ביום הוציא הוציאי אותם מארץ מצרים על דברי עולה וזבח

Jeremiah 7:23   כי אם את הדבר הזה צויתי אותם לאמר שמעו בקולי והייתי לכם לאלהים ואתם תהיו לי לעם והלכתם בכל הדרך אשר אצוה אתכם למען ייטב לכם

Jeremiah 7:24   ולא שמעו ולא הטו את אזנם וילכו במעצות בשררות לבם הרע ויהיו לאחור ולא לפנים

Jeremiah 7:25   למן היום אשר יצאו אבותיכם מארץ מצרים עד היום הזה ואשלח אליכם את כל עבדי הנביאים יום השכם ושלח

Jeremiah 7:26   ולוא שמעו אלי ולא הטו את אזנם ויקשו את ערפם הרעו מאבותם

Jeremiah 7:27   ודברת אליהם את כל הדברים האלה ולא ישמעו אליך וקראת אליהם ולא יענוכה

Jeremiah 7:28   ואמרת אליהם זה הגוי אשר לוא שמעו בקול יהוה אלהיו ולא לקחו מוסר אבדה האמונה ונכרתה מפיהם

Jeremiah 7:29   גזי נזרך והשליכי ושאי על שפים קינה כי מאס יהוה ויטש את דור עברתו

Jeremiah 7:30   כי עשו בני יהודה הרע בעיני נאום יהוה שמו שקוציהם בבית אשר נקרא שמי עליו לטמאו

Jeremiah 7:31   ובנו במות התפת אשר בגיא בן הנם לשרף את בניהם ואת בנתיהם באש אשר לא צויתי ולא עלתה על לבי

Jeremiah 7:32   לכן הנה ימים באים נאם יהוה ולא יאמר עוד התפת וגיא בן הנם כי אם גיא ההרגה וקברו בתפת מאין מקום

Jeremiah 7:33   והיתה נבלת העם הזה למאכל לעוף השמים ולבהמת הארץ ואין מחריד

Jeremiah 7:34   והשבתי מערי יהודה ומחצות ירושלם קול ששון וקול שמחה קול חתן וקול כלה כי לחרבה תהיה הארץ

Jeremiah 8:1   בעת ההיא נאם יהוה ויציאו יוציאו את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושל͏ם מקבריהם

Jeremiah 8:2   ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם לא יאספו ולא יקברו לדמן על פני האדמה יהיו

Jeremiah 8:3   ונבחר מות מחיים לכל השארית הנשארים מן המשפחה הרעה הזאת בכל המקמות הנשארים אשר הדחתים שם נאם יהוה צבאות

Jeremiah 8:4   ואמרת אליהם כה אמר יהוה היפלו ולא יקומו אם ישוב ולא ישוב

Jeremiah 8:5   מדוע שובבה העם הזה ירושל͏ם משבה נצחת החזיקו בתרמית מאנו לשוב

Jeremiah 8:6   הקשבתי ואשמע לוא כן ידברו אין איש נחם על רעתו לאמר מה עשיתי כלה שב במרצותם במרוצתם כסוס שוטף במלחמה

Jeremiah 8:7   גם חסידה בשמים ידעה מועדיה ותר וסוס וסיס ועגור שמרו את עת באנה ועמי לא ידעו את משפט יהוה

Jeremiah 8:8   איכה תאמרו חכמים אנחנו ותורת יהוה אתנו אכן הנה לשקר עשה עט שקר ספרים

Jeremiah 8:9   הבישו חכמים חתו וילכדו הנה בדבר יהוה מאסו וחכמת מה להם

Jeremiah 8:10   לכן אתן את נשיהם לאחרים שדותיהם ליורשים כי מקטן ועד גדול כלה בצע בצע מנביא ועד כהן כלה עשה שקר

Jeremiah 8:11   וירפו את שבר בת עמי על נקלה לאמר שלום שלום ואין שלום

Jeremiah 8:12   הבשו כי תועבה עשו גם בוש לא יבשו והכלם לא ידעו לכן יפלו בנפלים בעת פקדתם יכשלו אמר יהוה

Jeremiah 8:13   אסף אסיפם נאם יהוה אין ענבים בגפן ואין תאנים בתאנה והעלה נבל ואתן להם יעברום

Jeremiah 8:14   על מה אנחנו ישבים האספו ונבוא אל ערי המבצר ונדמה שם כי יהוה אלהינו הדמנו וישקנו מי ראש כי חטאנו ליהוה

Jeremiah 8:15   קוה לשלום ואין טוב לעת מרפה והנה בעתה

Jeremiah 8:16   מדן נשמע נחרת סוסיו מקול מצהלות אביריו רעשה כל הארץ ויבואו ויאכלו ארץ ומלואה עיר וישבי בה

Jeremiah 8:17   כי הנני משלח בכם נחשים צפענים אשר אין להם לחש ונשכו אתכם נאם יהוה

Jeremiah 8:18   מבליגיתי עלי יגון עלי לבי דוי

Jeremiah 8:19   הנה קול שועת בת עמי מארץ מרחקים היהוה אין בציון אם מלכה אין בה מדוע הכעסוני בפסליהם בהבלי נכר

Jeremiah 8:20   עבר קציר כלה קיץ ואנחנו לוא נושענו

Jeremiah 8:21   על שבר בת עמי השברתי קדרתי שמה החזקתני

Jeremiah 8:22   הצרי אין בגלעד אם רפא אין שם כי מדוע לא עלתה ארכת בת עמי

Jeremiah 8:23   מי יתן ראשי מים ועיני מקור דמעה ואבכה יומם ולילה את חללי בת עמי

Jeremiah 9:1   מי יתנני במדבר מלון ארחים ואעזבה את עמי ואלכה מאתם כי כלם מנאפים עצרת בגדים

Jeremiah 9:2   וידרכו את לשונם קשתם שקר ולא לאמונה גברו בארץ כי מרעה אל רעה יצאו ואתי לא ידעו נאם יהוה

Jeremiah 9:3   איש מרעהו השמרו ועל כל אח אל תבטחו כי כל אח עקוב יעקב וכל רע רכיל יהלך

Jeremiah 9:4   ואיש ברעהו יהתלו ואמת לא ידברו למדו לשונם דבר שקר העוה נלאו

Jeremiah 9:5   שבתך בתוך מרמה במרמה מאנו דעת אותי נאם יהוה

Jeremiah 9:6   לכן כה אמר יהוה צבאות הנני צורפם ובחנתים כי איך אעשה מפני בת עמי

Jeremiah 9:7   חץ שוחט שחוט לשונם מרמה דבר בפיו שלום את רעהו ידבר ובקרבו ישים ארבו

Jeremiah 9:8   העל אלה לא אפקד בם נאם יהוה אם בגוי אשר כזה לא תתנקם נפשי

Jeremiah 9:9   על ההרים אשא בכי ונהי ועל נאות מדבר קינה כי נצתו מבלי איש עבר ולא שמעו קול מקנה מעוף השמים ועד בהמה נדדו הלכו

Jeremiah 9:10   ונתתי את ירושל͏ם לגלים מעון תנים ואת ערי יהודה אתן שממה מבלי יושב

Jeremiah 9:11   מי האיש החכם ויבן את זאת ואשר דבר פי יהוה אליו ויגדה על מה אבדה הארץ נצתה כמדבר מבלי עבר

Jeremiah 9:12   ויאמר יהוה על עזבם את תורתי אשר נתתי לפניהם ולא שמעו בקולי ולא הלכו בה

Jeremiah 9:13   וילכו אחרי שררות לבם ואחרי הבעלים אשר למדום אבותם

Jeremiah 9:14   לכן כה אמר יהוה צבאות אלהי ישראל הנני מאכילם את העם הזה לענה והשקיתים מי ראש

Jeremiah 9:15   והפצותים בגוים אשר לא ידעו המה ואבותם ושלחתי אחריהם את החרב עד כלותי אותם

Jeremiah 9:16   כה אמר יהוה צבאות התבוננו וקראו למקוננות ותבואינה ואל החכמות שלחו ותבואנה

Jeremiah 9:17   ותמהרנה ותשנה עלינו נהי ותרדנה עינינו דמעה ועפעפינו יזלו מים

Jeremiah 9:18   כי קול נהי נשמע מציון איך שדדנו בשנו מאד כי עזבנו ארץ כי השליכו משכנותינו

Jeremiah 9:19   כי שמענה נשים דבר יהוה ותקח אזנכם דבר פיו ולמדנה בנותיכם נהי ואשה רעותה קינה

Jeremiah 9:20   כי עלה מות בחלונינו בא בארמנותינו להכרית עולל מחוץ בחורים מרחבות

Jeremiah 9:21   דבר כה נאם יהוה ונפלה נבלת האדם כדמן על פני השדה וכעמיר מאחרי הקצר ואין מאסף

Jeremiah 9:22   כה אמר יהוה אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו

Jeremiah 9:23   כי אם בזאת יתהלל המתהלל השכל וידע אותי כי אני יהוה עשה חסד משפט וצדקה בארץ כי באלה חפצתי נאם יהוה

Jeremiah 9:24   הנה ימים באים נאם יהוה ופקדתי על כל מול בערלה

Jeremiah 9:25   על מצרים ועל יהודה ועל אדום ועל בני עמון ועל מואב ועל כל קצוצי פאה הישבים במדבר כי כל הגוים ערלים וכל בית ישראל ערלי לב

Jeremiah 10:1   שמעו את הדבר אשר דבר יהוה עליכם בית ישראל

Jeremiah 10:2   כה אמר יהוה אל דרך הגוים אל תלמדו ומאתות השמים אל תחתו כי יחתו הגוים מהמה

Jeremiah 10:3   כי חקות העמים הבל הוא כי עץ מיער כרתו מעשה ידי חרש במעצד

Jeremiah 10:4   בכסף ובזהב ייפהו במסמרות ובמקבות יחזקום ולוא יפיק

Jeremiah 10:5   כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם

Jeremiah 10:6   מאין כמוך יהוה גדול אתה וגדול שמך בגבורה

Jeremiah 10:7   מי לא יראך מלך הגוים כי לך יאתה כי בכל חכמי הגוים ובכל מלכותם מאין כמוך

Jeremiah 10:8   ובאחת יבערו ויכסלו מוסר הבלים עץ הוא

Jeremiah 10:9   כסף מרקע מתרשיש יובא וזהב מאופז מעשה חרש וידי צורף תכלת וארגמן לבושם מעשה חכמים כלם

Jeremiah 10:10   ויהוה אלהים אמת הוא אלהים חיים ומלך עולם מקצפו תרעש הארץ ולא יכלו גוים זעמו

Jeremiah 10:11   כדנה תאמרון להום אלהיא די שמיא וארקא לא עבדו יאבדו מארעא ומן תחות שמיא אלה

Jeremiah 10:12   עשה ארץ בכחו מכין תבל בחכמתו ובתבונתו נטה שמים

Jeremiah 10:13   לקול תתו המון מים בשמים ויעלה נשאים מקצה ארץ הארץ ברקים למטר עשה ויוצא רוח מאצרתיו

Jeremiah 10:14   נבער כל אדם מדעת הביש כל צורף מפסל כי שקר נסכו ולא רוח בם

Jeremiah 10:15   הבל המה מעשה תעתעים בעת פקדתם יאבדו

Jeremiah 10:16   לא כאלה חלק יעקב כי יוצר הכל הוא וישראל שבט נחלתו יהוה צבאות שמו

Jeremiah 10:17   אספי מארץ כנעתך ישבתי ישבת במצור

Jeremiah 10:18   כי כה אמר יהוה הנני קולע את יושבי הארץ בפעם הזאת והצרותי להם למען ימצאו

Jeremiah 10:19   אוי לי על שברי נחלה מכתי ואני אמרתי אך זה חלי ואשאנו

Jeremiah 10:20   אהלי שדד וכל מיתרי נתקו בני יצאני ואינם אין נטה עוד אהלי ומקים יריעותי

Jeremiah 10:21   כי נבערו הרעים ואת יהוה לא דרשו על כן לא השכילו וכל מרעיתם נפוצה

Jeremiah 10:22   קול שמועה הנה באה ורעש גדול מארץ צפון לשום את ערי יהודה שממה מעון תנים

Jeremiah 10:23   ידעתי יהוה כי לא לאדם דרכו לא לאיש הלך והכין את צעדו

Jeremiah 10:24   יסרני יהוה אך במשפט אל באפך פן תמעטני

Jeremiah 10:25   שפך חמתך על הגוים אשר לא ידעוך ועל משפחות אשר בשמך לא קראו כי אכלו את יעקב ואכלהו ויכלהו ואת נוהו השמו

Jeremiah 11:1   הדבר אשר היה אל ירמיהו מאת יהוה לאמר

Jeremiah 11:2   שמעו את דברי הברית הזאת ודברתם אל איש יהודה ועל ישבי ירושל͏ם

Jeremiah 11:3   ואמרת אליהם כה אמר יהוה אלהי ישראל ארור האיש אשר לא ישמע את דברי הברית הזאת

Jeremiah 11:4   אשר צויתי את אבותיכם ביום הוציאי אותם מארץ מצרים מכור הברזל לאמר שמעו בקולי ועשיתם אותם ככל אשר אצוה אתכם והייתם לי לעם ואנכי אהיה לכם לאלהים

Jeremiah 11:5   למען הקים את השבועה אשר נשבעתי לאבותיכם לתת להם ארץ זבת חלב ודבש כיום הזה ואען ואמר אמן יהוה

Jeremiah 11:6   ויאמר יהוה אלי קרא את כל הדברים האלה בערי יהודה ובחצות ירושל͏ם לאמר שמעו את דברי הברית הזאת ועשיתם אותם

Jeremiah 11:7   כי העד העדתי באבותיכם ביום העלותי אותם מארץ מצרים ועד היום הזה השכם והעד לאמר שמעו בקולי

Jeremiah 11:8   ולא שמעו ולא הטו את אזנם וילכו איש בשרירות לבם הרע ואביא עליהם את כל דברי הברית הזאת אשר צויתי לעשות ולא עשו

Jeremiah 11:9   ויאמר יהוה אלי נמצא קשר באיש יהודה ובישבי ירושל͏ם

Jeremiah 11:10   שבו על עונת אבותם הראשנים אשר מאנו לשמוע את דברי והמה הלכו אחרי אלהים אחרים לעבדם הפרו בית ישראל ובית יהודה את בריתי אשר כרתי את אבותם

Jeremiah 11:11   לכן כה אמר יהוה הנני מביא אליהם רעה אשר לא יוכלו לצאת ממנה וזעקו אלי ולא אשמע אליהם

Jeremiah 11:12   והלכו ערי יהודה וישבי ירושלם וזעקו אל האלהים אשר הם מקטרים להם והושע לא יושיעו להם בעת רעתם

Jeremiah 11:13   כי מספר עריך היו אלהיך יהודה ומספר חצות ירושלם שמתם מזבחות לבשת מזבחות לקטר לבעל

Jeremiah 11:14   ואתה אל תתפלל בעד העם הזה ואל תשא בעדם רנה ותפלה כי אינני שמע בעת קראם אלי בעד רעתם

Jeremiah 11:15   מה לידידי בביתי עשותה המזמתה הרבים ובשר קדש יעברו מעליך כי רעתכי אז תעלזי

Jeremiah 11:16   זית רענן יפה פרי תאר קרא יהוה שמך לקול המולה גדלה הצית אש עליה ורעו דליותיו

Jeremiah 11:17   ויהוה צבאות הנוטע אותך דבר עליך רעה בגלל רעת בית ישראל ובית יהודה אשר עשו להם להכעסני לקטר לבעל

Jeremiah 11:18   ויהוה הודיעני ואדעה אז הראיתני מעלליהם

Jeremiah 11:19   ואני ככבש אלוף יובל לטבוח ולא ידעתי כי עלי חשבו מחשבות נשחיתה עץ בלחמו ונכרתנו מארץ חיים ושמו לא יזכר עוד

Jeremiah 11:20   ויהוה צבאות שפט צדק בחן כליות ולב אראה נקמתך מהם כי אליך גליתי את ריבי

Jeremiah 11:21   לכן כה אמר יהוה על אנשי ענתות המבקשים את נפשך לאמר לא תנבא בשם יהוה ולא תמות בידנו

Jeremiah 11:22   לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב

Jeremiah 11:23   ושארית לא תהיה להם כי אביא רעה אל אנשי ענתות שנת פקדתם

Jeremiah 12:1   צדיק אתה יהוה כי אריב אליך אך משפטים אדבר אותך מדוע דרך רשעים צלחה שלו כל בגדי בגד

Jeremiah 12:2   נטעתם גם שרשו ילכו גם עשו פרי קרוב אתה בפיהם ורחוק מכליותיהם

Jeremiah 12:3   ואתה יהוה ידעתני תראני ובחנת לבי אתך התקם כצאן לטבחה והקדשם ליום הרגה

Jeremiah 12:4   עד מתי תאבל הארץ ועשב כל השדה ייבש מרעת ישבי בה ספתה בהמות ועוף כי אמרו לא יראה את אחריתנו

Jeremiah 12:5   כי את רגלים רצתה וילאוך ואיך תתחרה את הסוסים ובארץ שלום אתה בוטח ואיך תעשה בגאון הירדן

Jeremiah 12:6   כי גם אחיך ובית אביך גם המה בגדו בך גם המה קראו אחריך מלא אל תאמן בם כי ידברו אליך טובות

Jeremiah 12:7   עזבתי את ביתי נטשתי את נחלתי נתתי את ידדות נפשי בכף איביה

Jeremiah 12:8   היתה לי נחלתי כאריה ביער נתנה עלי בקולה על כן שנאתיה

Jeremiah 12:9   העיט צבוע נחלתי לי העיט סביב עליה לכו אספו כל חית השדה התיו לאכלה

Jeremiah 12:10   רעים רבים שחתו כרמי בססו את חלקתי נתנו את חלקת חמדתי למדבר שממה

Jeremiah 12:11   שמה לשממה אבלה עלי שממה נשמה כל הארץ כי אין איש שם על לב

Jeremiah 12:12   על כל שפים במדבר באו שדדים כי חרב ליהוה אכלה מקצה ארץ ועד קצה הארץ אין שלום לכל בשר

Jeremiah 12:13   זרעו חטים וקצים קצרו נחלו לא יועלו ובשו מתבואתיכם מחרון אף יהוה

Jeremiah 12:14   כה אמר יהוה על כל שכני הרעים הנגעים בנחלה אשר הנחלתי את עמי את ישראל הנני נתשם מעל אדמתם ואת בית יהודה אתוש מתוכם

Jeremiah 12:15   והיה אחרי נתשי אותם אשוב ורחמתים והשבתים איש לנחלתו ואיש לארצו

Jeremiah 12:16   והיה אם למד ילמדו את דרכי עמי להשבע בשמי חי יהוה כאשר למדו את עמי להשבע בבעל ונבנו בתוך עמי

Jeremiah 12:17   ואם לא ישמעו ונתשתי את הגוי ההוא נתוש ואבד נאם יהוה

Jeremiah 13:1   כה אמר יהוה אלי הלוך וקנית לך אזור פשתים ושמתו על מתניך ובמים לא תבאהו

Jeremiah 13:2   ואקנה את האזור כדבר יהוה ואשם על מתני

Jeremiah 13:3   ויהי דבר יהוה אלי שנית לאמר

Jeremiah 13:4   קח את האזור אשר קנית אשר על מתניך וקום לך פרתה וטמנהו שם בנקיק הסלע

Jeremiah 13:5   ואלך ואטמנהו בפרת כאשר צוה יהוה אותי

Jeremiah 13:6   ויהי מקץ ימים רבים ויאמר יהוה אלי קום לך פרתה וקח משם את האזור אשר צויתיך לטמנו שם

Jeremiah 13:7   ואלך פרתה ואחפר ואקח את האזור מן המקום אשר טמנתיו שמה והנה נשחת האזור לא יצלח לכל

Jeremiah 13:8   ויהי דבר יהוה אלי לאמר

Jeremiah 13:9   כה אמר יהוה ככה אשחית את גאון יהודה ואת גאון ירושל͏ם הרב

Jeremiah 13:10   העם הזה הרע המאנים לשמוע את דברי ההלכים בשררות לבם וילכו אחרי אלהים אחרים לעבדם ולהשתחות להם ויהי כאזור הזה אשר לא יצלח לכל

Jeremiah 13:11   כי כאשר ידבק האזור אל מתני איש כן הדבקתי אלי את כל בית ישראל ואת כל בית יהודה נאם יהוה להיות לי לעם ולשם ולתהלה ולתפארת ולא שמעו

Jeremiah 13:12   ואמרת אליהם את הדבר הזה כה אמר יהוה אלהי ישראל כל נבל ימלא יין ואמרו אליך הידע לא נדע כי כל נבל ימלא יין

Jeremiah 13:13   ואמרת אליהם כה אמר יהוה הנני ממלא את כל ישבי הארץ הזאת ואת המלכים הישבים לדוד על כסאו ואת הכהנים ואת הנביאים ואת כל ישבי ירושל͏ם שכרון

Jeremiah 13:14   ונפצתים איש אל אחיו והאבות והבנים יחדו נאם יהוה לא אחמול ולא אחוס ולא ארחם מהשחיתם

Jeremiah 13:15   שמעו והאזינו אל תגבהו כי יהוה דבר

Jeremiah 13:16   תנו ליהוה אלהיכם כבוד בטרם יחשך ובטרם יתנגפו רגליכם על הרי נשף וקויתם לאור ושמה לצלמות ישית ושית לערפל

Jeremiah 13:17   ואם לא תשמעוה במסתרים תבכה נפשי מפני גוה ודמע תדמע ותרד עיני דמעה כי נשבה עדר יהוה

Jeremiah 13:18   אמר למלך ולגבירה השפילו שבו כי ירד מראשותיכם עטרת תפארתכם

Jeremiah 13:19   ערי הנגב סגרו ואין פתח הגלת יהודה כלה הגלת שלומים

Jeremiah 13:20   שאי שאו עיניכם וראי וראו הבאים מצפון איה העדר נתן לך צאן תפארתך

Jeremiah 13:21   מה תאמרי כי יפקד עליך ואת למדת אתם עליך אלפים לראש הלוא חבלים יאחזוך כמו אשת לדה

Jeremiah 13:22   וכי תאמרי בלבבך מדוע קראני אלה ברב עונך נגלו שוליך נחמסו עקביך

Jeremiah 13:23   היהפך כושי עורו ונמר חברברתיו גם אתם תוכלו להיטיב למדי הרע

Jeremiah 13:24   ואפיצם כקש עובר לרוח מדבר

Jeremiah 13:25   זה גורלך מנת מדיך מאתי נאם יהוה אשר שכחת אותי ותבטחי בשקר

Jeremiah 13:26   וגם אני חשפתי שוליך על פניך ונראה קלונך

Jeremiah 13:27   נאפיך ומצהלותיך זמת זנותך על גבעות בשדה ראיתי שקוציך אוי לך ירושלם לא תטהרי אחרי מתי עד

Jeremiah 14:1   אשר היה דבר יהוה אל ירמיהו על דברי הבצרות

Jeremiah 14:2   אבלה יהודה ושעריה אמללו קדרו לארץ וצוחת ירושל͏ם עלתה

Jeremiah 14:3   ואדריהם שלחו צעוריהם צעיריהם למים באו על גבים לא מצאו מים שבו כליהם ריקם בשו והכלמו וחפו ראשם

Jeremiah 14:4   בעבור האדמה חתה כי לא היה גשם בארץ בשו אכרים חפו ראשם

Jeremiah 14:5   כי גם אילת בשדה ילדה ועזוב כי לא היה דשא

Jeremiah 14:6   ופראים עמדו על שפים שאפו רוח כתנים כלו עיניהם כי אין עשב

Jeremiah 14:7   אם עונינו ענו בנו יהוה עשה למען שמך כי רבו משובתינו לך חטאנו

Jeremiah 14:8   מקוה ישראל מושיעו בעת צרה למה תהיה כגר בארץ וכארח נטה ללון

Jeremiah 14:9   למה תהיה כאיש נדהם כגבור לא יוכל להושיע ואתה בקרבנו יהוה ושמך עלינו נקרא אל תנחנו

Jeremiah 14:10   כה אמר יהוה לעם הזה כן אהבו לנוע רגליהם לא חשכו ויהוה לא רצם עתה יזכר עונם ויפקד חטאתם

Jeremiah 14:11   ויאמר יהוה אלי אל תתפלל בעד העם הזה לטובה

Jeremiah 14:12   כי יצמו אינני שמע אל רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם

Jeremiah 14:13   ואמר אהה אדני יהוה הנה הנבאים אמרים להם לא תראו חרב ורעב לא יהיה לכם כי שלום אמת אתן לכם במקום הזה

Jeremiah 14:14   ויאמר יהוה אלי שקר הנבאים נבאים בשמי לא שלחתים ולא צויתים ולא דברתי אליהם חזון שקר וקסם ואלול ואליל ותרמות ותרמית לבם המה מתנבאים לכם

Jeremiah 14:15   לכן כה אמר יהוה על הנבאים הנבאים בשמי ואני לא שלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה

Jeremiah 14:16   והעם אשר המה נבאים להם יהיו משלכים בחצות ירושלם מפני הרעב והחרב ואין מקבר להמה המה נשיהם ובניהם ובנתיהם ושפכתי עליהם את רעתם

Jeremiah 14:17   ואמרת אליהם את הדבר הזה תרדנה עיני דמעה לילה ויומם ואל תדמינה כי שבר גדול נשברה בתולת בת עמי מכה נחלה מאד

Jeremiah 14:18   אם יצאתי השדה והנה חללי חרב ואם באתי העיר והנה תחלואי רעב כי גם נביא גם כהן סחרו אל ארץ ולא ידעו

Jeremiah 14:19   המאס מאסת את יהודה אם בציון געלה נפשך מדוע הכיתנו ואין לנו מרפא קוה לשלום ואין טוב ולעת מרפא והנה בעתה

Jeremiah 14:20   ידענו יהוה רשענו עון אבותינו כי חטאנו לך

Jeremiah 14:21   אל תנאץ למען שמך אל תנבל כסא כבודך זכר אל תפר בריתך אתנו

Jeremiah 14:22   היש בהבלי הגוים מגשמים ואם השמים יתנו רבבים הלא אתה הוא יהוה אלהינו ונקוה לך כי אתה עשית את כל אלה

Jeremiah 15:1   ויאמר יהוה אלי אם יעמד משה ושמואל לפני אין נפשי אל העם הזה שלח מעל פני ויצאו

Jeremiah 15:2   והיה כי יאמרו אליך אנה נצא ואמרת אליהם כה אמר יהוה אשר למות למות ואשר לחרב לחרב ואשר לרעב לרעב ואשר לשבי לשבי

Jeremiah 15:3   ופקדתי עליהם ארבע משפחות נאם יהוה את החרב להרג ואת הכלבים לסחב ואת עוף השמים ואת בהמת הארץ לאכל ולהשחית

Jeremiah 15:4   ונתתים לזועה לזעוה לכל ממלכות הארץ בגלל מנשה בן יחזקיהו מלך יהודה על אשר עשה בירושל͏ם

Jeremiah 15:5   כי מי יחמל עליך ירושלם ומי ינוד לך ומי יסור לשאל לשלם לך

Jeremiah 15:6   את נטשת אתי נאם יהוה אחור תלכי ואט את ידי עליך ואשחיתך נלאיתי הנחם

Jeremiah 15:7   ואזרם במזרה בשערי הארץ שכלתי אבדתי את עמי מדרכיהם לוא שבו

Jeremiah 15:8   עצמו לי אלמנתו מחול ימים הבאתי להם על אם בחור שדד בצהרים הפלתי עליה פתאם עיר ובהלות

Jeremiah 15:9   אמללה ילדת השבעה נפחה נפשה באה בא שמשה בעד יומם בושה וחפרה ושאריתם לחרב אתן לפני איביהם נאם יהוה

Jeremiah 15:10   אוי לי אמי כי ילדתני איש ריב ואיש מדון לכל הארץ לא נשיתי ולא נשו בי כלה מקללוני

Jeremiah 15:11   אמר יהוה אם לא שרותך שריתיך לטוב אם לוא הפגעתי בך בעת רעה ובעת צרה את האיב

Jeremiah 15:12   הירע ברזל ברזל מצפון ונחשת

Jeremiah 15:13   חילך ואוצרותיך לבז אתן לא במחיר ובכל חטאותיך ובכל גבוליך

Jeremiah 15:14   והעברתי את איביך בארץ לא ידעת כי אש קדחה באפי עליכם תוקד

Jeremiah 15:15   אתה ידעת יהוה זכרני ופקדני והנקם לי מרדפי אל לארך אפך תקחני דע שאתי עליך חרפה

Jeremiah 15:16   נמצאו דבריך ואכלם ויהי דבריך דברך לי לששון ולשמחת לבבי כי נקרא שמך עלי יהוה אלהי צבאות

Jeremiah 15:17   לא ישבתי בסוד משחקים ואעלז מפני ידך בדד ישבתי כי זעם מלאתני

Jeremiah 15:18   למה היה כאבי נצח ומכתי אנושה מאנה הרפא היו תהיה לי כמו אכזב מים לא נאמנו

Jeremiah 15:19   לכן כה אמר יהוה אם תשוב ואשיבך לפני תעמד ואם תוציא יקר מזולל כפי תהיה ישבו המה אליך ואתה לא תשוב אליהם

Jeremiah 15:20   ונתתיך לעם הזה לחומת נחשת בצורה ונלחמו אליך ולא יוכלו לך כי אתך אני להושיעך ולהצילך נאם יהוה

Jeremiah 15:21   והצלתיך מיד רעים ופדתיך מכף ערצים

Jeremiah 16:1   ויהי דבר יהוה אלי לאמר

Jeremiah 16:2   לא תקח לך אשה ולא יהיו לך בנים ובנות במקום הזה

Jeremiah 16:3   כי כה אמר יהוה על הבנים ועל הבנות הילודים במקום הזה ועל אמתם הילדות אותם ועל אבותם המולדים אותם בארץ הזאת

Jeremiah 16:4   ממותי תחלאים ימתו לא יספדו ולא יקברו לדמן על פני האדמה יהיו ובחרב וברעב יכלו והיתה נבלתם למאכל לעוף השמים ולבהמת הארץ

Jeremiah 16:5   כי כה אמר יהוה אל תבוא בית מרזח ואל תלך לספוד ואל תנד להם כי אספתי את שלומי מאת העם הזה נאם יהוה את החסד ואת הרחמים

Jeremiah 16:6   ומתו גדלים וקטנים בארץ הזאת לא יקברו ולא יספדו להם ולא יתגדד ולא יקרח להם

Jeremiah 16:7   ולא יפרסו להם על אבל לנחמו על מת ולא ישקו אותם כוס תנחומים על אביו ועל אמו

Jeremiah 16:8   ובית משתה לא תבוא לשבת אותם לאכל ולשתות

Jeremiah 16:9   כי כה אמר יהוה צבאות אלהי ישראל הנני משבית מן המקום הזה לעיניכם ובימיכם קול ששון וקול שמחה קול חתן וקול כלה

Jeremiah 16:10   והיה כי תגיד לעם הזה את כל הדברים האלה ואמרו אליך על מה דבר יהוה עלינו את כל הרעה הגדולה הזאת ומה עוננו ומה חטאתנו אשר חטאנו ליהוה אלהינו

Jeremiah 16:11   ואמרת אליהם על אשר עזבו אבותיכם אותי נאם יהוה וילכו אחרי אלהים אחרים ויעבדום וישתחוו להם ואתי עזבו ואת תורתי לא שמרו

Jeremiah 16:12   ואתם הרעתם לעשות מאבותיכם והנכם הלכים איש אחרי שררות לבו הרע לבלתי שמע אלי

Jeremiah 16:13   והטלתי אתכם מעל הארץ הזאת על הארץ אשר לא ידעתם אתם ואבותיכם ועבדתם שם את אלהים אחרים יומם ולילה אשר לא אתן לכם חנינה

Jeremiah 16:14   לכן הנה ימים באים נאם יהוה ולא יאמר עוד חי יהוה אשר העלה את בני ישראל מארץ מצרים

Jeremiah 16:15   כי אם חי יהוה אשר העלה את בני ישראל מארץ צפון ומכל הארצות אשר הדיחם שמה והשבתים על אדמתם אשר נתתי לאבותם

Jeremiah 16:16   הנני שלח לדוגים לדיגים רבים נאם יהוה ודיגום ואחרי כן אשלח לרבים צידים וצדום מעל כל הר ומעל כל גבעה ומנקיקי הסלעים

Jeremiah 16:17   כי עיני על כל דרכיהם לא נסתרו מלפני ולא נצפן עונם מנגד עיני

Jeremiah 16:18   ושלמתי ראשונה משנה עונם וחטאתם על חללם את ארצי בנבלת שקוציהם ותועבותיהם מלאו את נחלתי

Jeremiah 16:19   יהוה עזי ומעזי ומנוסי ביום צרה אליך גוים יבאו מאפסי ארץ ויאמרו אך שקר נחלו אבותינו הבל ואין בם מועיל

Jeremiah 16:20   היעשה לו אדם אלהים והמה לא אלהים

Jeremiah 16:21   לכן הנני מודיעם בפעם הזאת אודיעם את ידי ואת גבורתי וידעו כי שמי יהוה

Jeremiah 17:1   חטאת יהודה כתובה בעט ברזל בצפרן שמיר חרושה על לוח לבם ולקרנות מזבחותיכם

Jeremiah 17:2   כזכר בניהם מזבחותם ואשריהם על עץ רענן על גבעות הגבהות

Jeremiah 17:3   הררי בשדה חילך כל אוצרותיך לבז אתן במתיך בחטאת בכל גבוליך

Jeremiah 17:4   ושמטתה ובך מנחלתך אשר נתתי לך והעבדתיך את איביך בארץ אשר לא ידעת כי אש קדחתם באפי עד עולם תוקד

Jeremiah 17:5   כה אמר יהוה ארור הגבר אשר יבטח באדם ושם בשר זרעו ומן יהוה יסור לבו

Jeremiah 17:6   והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב

Jeremiah 17:7   ברוך הגבר אשר יבטח ביהוה והיה יהוה מבטחו

Jeremiah 17:8   והיה כעץ שתול על מים ועל יובל ישלח שרשיו ולא ירא יראה כי יבא חם והיה עלהו רענן ובשנת בצרת לא ידאג ולא ימיש מעשות פרי

Jeremiah 17:9   עקב הלב מכל ואנש הוא מי ידענו

Jeremiah 17:10   אני יהוה חקר לב בחן כליות ולתת לאיש כדרכו כדרכיו כפרי מעלליו

Jeremiah 17:11   קרא דגר ולא ילד עשה עשר ולא במשפט בחצי ימו ימיו יעזבנו ובאחריתו יהיה נבל

Jeremiah 17:12   כסא כבוד מרום מראשון מקום מקדשנו

Jeremiah 17:13   מקוה ישראל יהוה כל עזביך יבשו יסורי וסורי בארץ יכתבו כי עזבו מקור מים חיים את יהוה

Jeremiah 17:14   רפאני יהוה וארפא הושיעני ואושעה כי תהלתי אתה

Jeremiah 17:15   הנה המה אמרים אלי איה דבר יהוה יבוא נא

Jeremiah 17:16   ואני לא אצתי מרעה אחריך ויום אנוש לא התאויתי אתה ידעת מוצא שפתי נכח פניך היה

Jeremiah 17:17   אל תהיה לי למחתה מ͏חסי אתה ביום רעה

Jeremiah 17:18   יבשו רדפי ואל אבשה אני יחתו המה ואל אחתה אני הביא עליהם יום רעה ומשנה שברון שברם

Jeremiah 17:19   כה אמר יהוה אלי הלך ועמדת בשער בני עם העם אשר יבאו בו מלכי יהודה ואשר יצאו בו ובכל שערי ירושל͏ם

Jeremiah 17:20   ואמרת אליהם שמעו דבר יהוה מלכי יהודה וכל יהודה וכל ישבי ירושל͏ם הבאים בשערים האלה

Jeremiah 17:21   כה אמר יהוה השמרו בנפשותיכם ואל תשאו משא ביום השבת והבאתם בשערי ירושל͏ם

Jeremiah 17:22   ולא תוציאו משא מבתיכם ביום השבת וכל מלאכה לא תעשו וקדשתם את יום השבת כאשר צויתי את אבותיכם

Jeremiah 17:23   ולא שמעו ולא הטו את אזנם ויקשו את ערפם לבלתי שומע שמוע ולבלתי קחת מוסר

Jeremiah 17:24   והיה אם שמע תשמעון אלי נאם יהוה לבלתי הביא משא בשערי העיר הזאת ביום השבת ולקדש את יום השבת לבלתי עשות בה בו כל מלאכה

Jeremiah 17:25   ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם איש יהודה וישבי ירושל͏ם וישבה העיר הזאת לעולם

Jeremiah 17:26   ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה ומבאי תודה בית יהוה

Jeremiah 17:27   ואם לא תשמעו אלי לקדש את יום השבת ולבלתי שאת משא ובא בשערי ירושל͏ם ביום השבת והצתי אש בשעריה ואכלה ארמנות ירושל͏ם ולא תכבה

Jeremiah 18:1   הדבר אשר היה אל ירמיהו מאת יהוה לאמר

Jeremiah 18:2   קום וירדת בית היוצר ושמה אשמיעך את דברי

Jeremiah 18:3   וארד בית היוצר והנהו והנה הוא עשה מלאכה על האבנים

Jeremiah 18:4   ונשחת הכלי אשר הוא עשה בחמר ביד היוצר ושב ויעשהו כלי אחר כאשר ישר בעיני היוצר לעשות

Jeremiah 18:5   ויהי דבר יהוה אלי לאמור

Jeremiah 18:6   הכיוצר הזה לא אוכל לעשות לכם בית ישראל נאם יהוה הנה כחמר ביד היוצר כן אתם בידי בית ישראל

Jeremiah 18:7   רגע אדבר על גוי ועל ממלכה לנתוש ולנתוץ ולהאביד

Jeremiah 18:8   ושב הגוי ההוא מרעתו אשר דברתי עליו ונחמתי על הרעה אשר חשבתי לעשות לו

Jeremiah 18:9   ורגע אדבר על גוי ועל ממלכה לבנת ולנטע

Jeremiah 18:10   ועשה הרעה הרע בעיני לבלתי שמע בקולי ונחמתי על הטובה אשר אמרתי להיטיב אותו

Jeremiah 18:11   ועתה אמר נא אל איש יהודה ועל יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם

Jeremiah 18:12   ואמרו נואש כי אחרי מחשבותינו נלך ואיש שררות לבו הרע נעשה

Jeremiah 18:13   לכן כה אמר יהוה שאלו נא בגוים מי שמע כאלה שעררת עשתה מאד בתולת ישראל

Jeremiah 18:14   היעזב מצור שדי שלג לבנון אם ינתשו מים זרים קרים נוזלים

Jeremiah 18:15   כי שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה

Jeremiah 18:16   לשום ארצם לשמה שרוקת שריקות עולם כל עובר עליה ישם ויניד בראשו

Jeremiah 18:17   כרוח קדים אפיצם לפני אויב ערף ולא פנים אראם ביום אידם

Jeremiah 18:18   ויאמרו לכו ונחשבה על ירמיהו מחשבות כי לא תאבד תורה מכהן ועצה מחכם ודבר מנביא לכו ונכהו בלשון ואל נקשיבה אל כל דבריו

Jeremiah 18:19   הקשיבה יהוה אלי ושמע לקול יריבי

Jeremiah 18:20   הישלם תחת טובה רעה כי כרו שוחה לנפשי זכר עמדי לפניך לדבר עליהם טובה להשיב את חמתך מהם

Jeremiah 18:21   לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות בחוריהם מכי חרב במלחמה

Jeremiah 18:22   תשמע זעקה מבתיהם כי תביא עליהם גדוד פתאם כי כרו שיחה שוחה ללכדני ופחים טמנו לרגלי

Jeremiah 18:23   ואתה יהוה ידעת את כל עצתם עלי למות אל תכפר על עונם וחטאתם מלפניך אל תמחי והיו ויהיו מכשלים לפניך בעת אפך עשה בהם

Jeremiah 19:1   כה אמר יהוה הלוך וקנית בקבק יוצר חרש ומזקני העם ומזקני הכהנים

Jeremiah 19:2   ויצאת אל גיא בן הנם אשר פתח שער החרסות החרסית וקראת שם את הדברים אשר אדבר אליך

Jeremiah 19:3   ואמרת שמעו דבר יהוה מלכי יהודה וישבי ירושל͏ם כה אמר יהוה צבאות אלהי ישראל הנני מביא רעה על המקום הזה אשר כל שמעה תצלנה אזניו

Jeremiah 19:4   יען אשר עזבני וינכרו את המקום הזה ויקטרו בו לאלהים אחרים אשר לא ידעום המה ואבותיהם ומלכי יהודה ומלאו את המקום הזה דם נקים

Jeremiah 19:5   ובנו את במות הבעל לשרף את בניהם באש עלות לבעל אשר לא צויתי ולא דברתי ולא עלתה על לבי

Jeremiah 19:6   לכן הנה ימים באים נאם יהוה ולא יקרא למקום הזה עוד התפת וגיא בן הנם כי אם גיא ההרגה

Jeremiah 19:7   ובקתי את עצת יהודה וירושלם במקום הזה והפלתים בחרב לפני איביהם וביד מבקשי נפשם ונתתי את נבלתם למאכל לעוף השמים ולבהמת הארץ

Jeremiah 19:8   ושמתי את העיר הזאת לשמה ולשרקה כל עבר עליה ישם וישרק על כל מכתה

Jeremiah 19:9   והאכלתים את בשר בניהם ואת בשר בנתיהם ואיש בשר רעהו יאכלו במצור ובמצוק אשר יציקו להם איביהם ומבקשי נפשם

Jeremiah 19:10   ושברת הבקבק לעיני האנשים ההלכים אותך

Jeremiah 19:11   ואמרת אליהם כה אמר יהוה צבאות ככה אשבר את העם הזה ואת העיר הזאת כאשר ישבר את כלי היוצר אשר לא יוכל להרפה עוד ובתפת יקברו מאין מקום לקבור

Jeremiah 19:12   כן אעשה למקום הזה נאם יהוה וליושביו ולתת את העיר הזאת כתפת

Jeremiah 19:13   והיו בתי ירושלם ובתי מלכי יהודה כמקום התפת הטמאים לכל הבתים אשר קטרו על גגתיהם לכל צבא השמים והסך נסכים לאלהים אחרים

Jeremiah 19:14   ויבא ירמיהו מהתפת אשר שלחו יהוה שם להנבא ויעמד בחצר בית יהוה ויאמר אל כל העם

Jeremiah 19:15   כה אמר יהוה צבאות אלהי ישראל הנני מבי מביא אל העיר הזאת ועל כל עריה את כל הרעה אשר דברתי עליה כי הקשו את ערפם לבלתי שמוע את דברי

Jeremiah 20:1   וישמע פשחור בן אמר הכהן והוא פקיד נגיד בבית יהוה את ירמיהו נבא את הדברים האלה

Jeremiah 20:2   ויכה פשחור את ירמיהו הנביא ויתן אתו על המהפכת אשר בשער בנימן העליון אשר בבית יהוה

Jeremiah 20:3   ויהי ממחרת ויצא פשחור את ירמיהו מן המהפכת ויאמר אליו ירמיהו לא פשחור קרא יהוה שמך כי אם מגור מסביב

Jeremiah 20:4   כי כה אמר יהוה הנני נתנך למגור לך ולכל אהביך ונפלו בחרב איביהם ועיניך ראות ואת כל יהודה אתן ביד מלך בבל והגלם בבלה והכם בחרב

Jeremiah 20:5   ונתתי את כל חסן העיר הזאת ואת כל יגיעה ואת כל יקרה ואת כל אוצרות מלכי יהודה אתן ביד איביהם ובזזום ולקחום והביאום בבלה

Jeremiah 20:6   ואתה פשחור וכל ישבי ביתך תלכו בשבי ובבל תבוא ושם תמות ושם תקבר אתה וכל אהביך אשר נבאת להם בשקר

Jeremiah 20:7   פתיתני יהוה ו͏אפת חזקתני ותוכל הייתי לשחוק כל היום כלה לעג לי

Jeremiah 20:8   כי מדי אדבר אזעק חמס ושד אקרא כי היה דבר יהוה לי לחרפה ולקלס כל היום

Jeremiah 20:9   ואמרתי לא אזכרנו ולא אדבר עוד בשמו והיה בלבי כאש בערת עצר בעצמתי ונלאיתי כלכל ולא אוכל

Jeremiah 20:10   כי שמעתי דבת רבים מגור מסביב הגידו ונגידנו כל אנוש שלומי שמרי צלעי אולי יפתה ונוכלה לו ונקחה נקמתנו ממנו

Jeremiah 20:11   ויהוה אותי כגבור עריץ על כן רדפי יכשלו ולא יכלו בשו מאד כי לא השכילו כלמת עולם לא תשכח

Jeremiah 20:12   ויהוה צבאות בחן צדיק ראה כליות ולב אראה נקמתך מהם כי אליך גליתי את ריבי

Jeremiah 20:13   שירו ליהוה הללו את יהוה כי הציל את נפש אביון מיד מרעים

Jeremiah 20:14   ארור היום אשר ילדתי בו יום אשר ילדתני אמי אל יהי ברוך

Jeremiah 20:15   ארור האיש אשר בשר את אבי לאמר ילד לך בן זכר שמח שמחהו

Jeremiah 20:16   והיה האיש ההוא כערים אשר הפך יהוה ולא נחם ושמע זעקה בבקר ותרועה בעת צהרים

Jeremiah 20:17   אשר לא מותתני מרחם ותהי לי אמי קברי ורחמה הרת עולם

Jeremiah 20:18   למה זה מרחם יצאתי לראות עמל ויגון ויכלו בבשת ימי

Jeremiah 21:1   הדבר אשר היה אל ירמיהו מאת יהוה בשלח אליו המלך צדקיהו את פשחור בן מלכיה ואת צפניה בן מעשיה הכהן לאמר

Jeremiah 21:2   דרש נא בעדנו את יהוה כי נבוכדראצר מלך בבל נלחם עלינו אולי יעשה יהוה אותנו ככל נפלאתיו ויעלה מעלינו

Jeremiah 21:3   ויאמר ירמיהו אליהם כה תאמרן אל צדקיהו

Jeremiah 21:4   כה אמר יהוה אלהי ישראל הנני מסב את כלי המלחמה אשר בידכם אשר אתם נלחמים בם את מלך בבל ואת הכשדים הצרים עליכם מחוץ לחומה ואספתי אותם אל תוך העיר הזאת

Jeremiah 21:5   ונלחמתי אני אתכם ביד נטויה ובזרוע חזקה ובאף ובחמה ובקצף גדול

Jeremiah 21:6   והכיתי את יושבי העיר הזאת ואת האדם ואת הבהמה בדבר גדול ימתו

Jeremiah 21:7   ואחרי כן נאם יהוה אתן את צדקיהו מלך יהודה ואת עבדיו ואת העם ואת הנשארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשי נפשם והכם לפי חרב לא יחוס עליהם ולא יחמל ולא ירחם

Jeremiah 21:8   ואל העם הזה תאמר כה אמר יהוה הנני נתן לפניכם את דרך החיים ואת דרך המות

Jeremiah 21:9   הישב בעיר הזאת ימות בחרב וברעב ובדבר והיוצא ונפל על הכשדים הצרים עליכם יחיה וחיה והיתה לו נפשו לשלל

Jeremiah 21:10   כי שמתי פני בעיר הזאת לרעה ולא לטובה נאם יהוה ביד מלך בבל תנתן ושרפה באש

Jeremiah 21:11   ולבית מלך יהודה שמעו דבר יהוה

Jeremiah 21:12   בית דוד כה אמר יהוה דינו לבקר משפט והצילו גזול מיד עושק פן תצא כאש חמתי ובערה ואין מכבה מפני רע מעלליהם מעלליכם

Jeremiah 21:13   הנני אליך ישבת העמק צור המישר נאם יהוה האמרים מי יחת עלינו ומי יבוא במעונותינו

Jeremiah 21:14   ופקדתי עליכם כפרי מעלליכם נאם יהוה והצתי אש ביערה ואכלה כל סביביה

Jeremiah 22:1   כה אמר יהוה רד בית מלך יהודה ודברת שם את הדבר הזה

Jeremiah 22:2   ואמרת שמע דבר יהוה מלך יהודה הישב על כסא דוד אתה ועבדיך ועמך הבאים בשערים האלה

Jeremiah 22:3   כה אמר יהוה עשו משפט וצדקה והצילו גזול מיד עשוק וגר יתום ואלמנה אל תנו אל תחמסו ודם נקי אל תשפכו במקום הזה

Jeremiah 22:4   כי אם עשו תעשו את הדבר הזה ובאו בשערי הבית הזה מלכים ישבים לדוד על כסאו רכבים ברכב ובסוסים הוא ועבדו ועבדיו ועמו

Jeremiah 22:5   ואם לא תשמעו את הדברים האלה בי נשבעתי נאם יהוה כי לחרבה יהיה הבית הזה

Jeremiah 22:6   כי כה אמר יהוה על בית מלך יהודה גלעד אתה לי ראש הלבנון אם לא אשיתך מדבר ערים לא נושבה נושבו

Jeremiah 22:7   וקדשתי עליך משחתים איש וכליו וכרתו מבחר ארזיך והפילו על האש

Jeremiah 22:8   ועברו גוים רבים על העיר הזאת ואמרו איש אל רעהו על מה עשה יהוה ככה לעיר הגדולה הזאת

Jeremiah 22:9   ואמרו על אשר עזבו את ברית יהוה אלהיהם וישתחוו לאלהים אחרים ויעבדום

Jeremiah 22:10   אל תבכו למת ואל תנדו לו בכו בכו להלך כי לא ישוב עוד וראה את ארץ מולדתו

Jeremiah 22:11   כי כה אמר יהוה אל שלם בן יאשיהו מלך יהודה המלך תחת יאשיהו אביו אשר יצא מן המקום הזה לא ישוב שם עוד

Jeremiah 22:12   כי במקום אשר הגלו אתו שם ימות ואת הארץ הזאת לא יראה עוד

Jeremiah 22:13   הוי בנה ביתו בלא צדק ועליותיו בלא משפט ברעהו יעבד חנם ופעלו לא יתן לו

Jeremiah 22:14   האמר אבנה לי בית מדות ועליות מרוחים וקרע לו חלוני וספון בארז ומשוח בששר

Jeremiah 22:15   התמלך כי אתה מתחרה בארז אביך הלוא אכל ושתה ועשה משפט וצדקה אז טוב לו

Jeremiah 22:16   דן דין עני ואביון אז טוב הלוא היא הדעת אתי נאם יהוה

Jeremiah 22:17   כי אין עיניך ולבך כי אם על בצעך ועל דם הנקי לשפוך ועל העשק ועל המרוצה לעשות

Jeremiah 22:18   לכן כה אמר יהוה אל יהויקים בן יאשיהו מלך יהודה לא יספדו לו הוי אחי והוי אחות לא יספדו לו הוי אדון והוי הדה

Jeremiah 22:19   קבורת חמור יקבר סחוב והשלך מהלאה לשערי ירושל͏ם

Jeremiah 22:20   עלי הלבנון וצעקי ובבשן תני קולך וצעקי מעברים כי נשברו כל מאהביך

Jeremiah 22:21   דברתי אליך בשלותיך אמרת לא אשמע זה דרכך מנעוריך כי לא שמעת בקולי

Jeremiah 22:22   כל רעיך תרעה רוח ומאהביך בשבי ילכו כי אז תבשי ונכלמת מכל רעתך

Jeremiah 22:23   ישבתי ישבת בלבנון מקננתי מקננת בארזים מה נחנת בבא לך חבלים חיל כילדה

Jeremiah 22:24   חי אני נאם יהוה כי אם יהיה כניהו בן יהויקים מלך יהודה חותם על יד ימיני כי משם אתקנך

Jeremiah 22:25   ונתתיך ביד מבקשי נפשך וביד אשר אתה יגור מפניהם וביד נבוכדראצר מלך בבל וביד הכשדים

Jeremiah 22:26   והטלתי אתך ואת אמך אשר ילדתך על הארץ אחרת אשר לא ילדתם שם ושם תמותו

Jeremiah 22:27   ועל הארץ אשר הם מנשאים את נפשם לשוב שם שמה לא ישובו

Jeremiah 22:28   העצב נבזה נפוץ האיש הזה כניהו אם כלי אין חפץ בו מדוע הוטלו הוא וזרעו והשלכו על הארץ אשר לא ידעו

Jeremiah 22:29   ארץ ארץ ארץ שמעי דבר יהוה

Jeremiah 22:30   כה אמר יהוה כתבו את האיש הזה ערירי גבר לא יצלח בימיו כי לא יצלח מזרעו איש ישב על כסא דוד ומשל עוד ביהודה

Jeremiah 23:1   הוי רעים מאבדים ומפצים את צאן מרעיתי נאם יהוה

Jeremiah 23:2   לכן כה אמר יהוה אלהי ישראל על הרעים הרעים את עמי אתם הפצתם את צאני ותדחום ולא פקדתם אתם הנני פקד עליכם את רע מעלליכם נאם יהוה

Jeremiah 23:3   ואני אקבץ את שארית צאני מכל הארצות אשר הדחתי אתם שם והשבתי אתהן על נוהן ופרו ורבו

Jeremiah 23:4   והקמתי עליהם רעים ורעום ולא ייראו עוד ולא יחתו ולא יפקדו נאם יהוה

Jeremiah 23:5   הנה ימים באים נאם יהוה והקמתי לדוד צמח צדיק ומלך מלך והשכיל ועשה משפט וצדקה בארץ

Jeremiah 23:6   בימיו תושע יהודה וישראל ישכן לבטח וזה שמו א‍שר יקראו יהוה צדקנו

Jeremiah 23:7   לכן הנה ימים באים נאם יהוה ולא יאמרו עוד חי יהוה אשר העלה את בני ישראל מארץ מצרים

Jeremiah 23:8   כי אם חי יהוה אשר העלה ואשר הביא את זרע בית ישראל מארץ צפונה ומכל הארצות אשר הדחתים שם וישבו על אדמתם

Jeremiah 23:9   לנבאים נשבר לבי בקרבי רחפו כל עצמותי הייתי כאיש שכור וכגבר עברו יין מפני יהוה ומפני דברי קדשו

Jeremiah 23:10   כי מנאפים מלאה הארץ כי מפני אלה אבלה הארץ יבשו נאות מדבר ותהי מרוצתם רעה וגבורתם לא כן

Jeremiah 23:11   כי גם נביא גם כהן חנפו גם בביתי מצאתי רעתם נאם יהוה

Jeremiah 23:12   לכן יהיה דרכם להם כחלקלקות באפלה ידחו ונפלו בה כי אביא עליהם רעה שנת פקדתם נאם יהוה

Jeremiah 23:13   ובנביאי שמרון ראיתי תפלה הנבאו בבעל ויתעו את עמי את ישראל

Jeremiah 23:14   ובנבאי ירושלם ראיתי שערורה נאוף והלך בשקר וחזקו ידי מרעים לבלתי שבו איש מרעתו היו לי כלם כסדם וישביה כעמרה

Jeremiah 23:15   לכן כה אמר יהוה צבאות על הנבאים הנני מאכיל אותם לענה והשקתים מי ראש כי מאת נביאי ירושלם יצאה חנפה לכל הארץ

Jeremiah 23:16   כה אמר יהוה צבאות אל תשמעו על דברי הנבאים הנבאים לכם מהבלים המה אתכם חזון לבם ידברו לא מפי יהוה

Jeremiah 23:17   אמרים אמור למנאצי דבר יהוה שלום יהיה לכם וכל הלך בשררות לבו אמרו לא תבוא עליכם רעה

Jeremiah 23:18   כי מי עמד בסוד יהוה וירא וישמע את דברו מי הקשיב דברי דברו וישמע

Jeremiah 23:19   הנה סערת יהוה חמה יצאה וסער מתחולל על ראש רשעים יחול

Jeremiah 23:20   לא ישוב אף יהוה עד עשתו ועד הקימו מזמות לבו באחרית הימים תתבוננו בה בינה

Jeremiah 23:21   לא שלחתי את הנבאים והם רצו לא דברתי אליהם והם נבאו

Jeremiah 23:22   ואם עמדו בסודי וישמעו דברי את עמי וישבום מדרכם הרע ומרע מעלליהם

Jeremiah 23:23   האלהי מקרב אני נאם יהוה ולא אלהי מרחק

Jeremiah 23:24   אם יסתר איש במסתרים ואני לא אראנו נאם יהוה הלוא את השמים ואת הארץ אני מלא נאם יהוה

Jeremiah 23:25   שמעתי את אשר אמרו הנבאים הנבאים בשמי שקר לאמר חלמתי חלמתי

Jeremiah 23:26   עד מתי היש בלב הנבאים נבאי השקר ונביאי תרמת לבם

Jeremiah 23:27   החשבים להשכיח את עמי שמי בחלומתם אשר יספרו איש לרעהו כאשר שכחו אבותם את שמי בבעל

Jeremiah 23:28   הנביא אשר אתו חלום יספר חלום ואשר דברי אתו ידבר דברי אמת מה לתבן את הבר נאם יהוה

Jeremiah 23:29   הלוא כה דברי כאש נאם יהוה וכפטיש יפצץ סלע

Jeremiah 23:30   לכן הנני על הנבאים נאם יהוה מגנבי דברי איש מאת רעהו

Jeremiah 23:31   הנני על הנביאם נאם יהוה הלקחים לשונם וינאמו נאם

Jeremiah 23:32   הנני על נבאי חלמות שקר נאם יהוה ויספרום ויתעו את עמי בשקריהם ובפחזותם ואנכי לא שלחתים ולא צויתים והועיל לא יועילו לעם הזה נאם יהוה

Jeremiah 23:33   וכי ישאלך העם הזה או הנביא או כהן לאמר מה משא יהוה ואמרת אליהם את מה משא ונטשתי אתכם נאם יהוה

Jeremiah 23:34   והנביא והכהן והעם אשר יאמר משא יהוה ופקדתי על האיש ההוא ועל ביתו

Jeremiah 23:35   כה תאמרו איש על רעהו ואיש אל אחיו מה ענה יהוה ומה דבר יהוה

Jeremiah 23:36   ומשא יהוה לא תזכרו עוד כי המשא יהיה לאיש דברו והפכתם את דברי אלהים חיים יהוה צבאות אלהינו

Jeremiah 23:37   כה תאמר אל הנביא מה ענך יהוה ומה דבר יהוה

Jeremiah 23:38   ואם משא יהוה תאמרו לכן כה אמר יהוה יען אמרכם את הדבר הזה משא יהוה ואשלח אליכם לאמר לא תאמרו משא יהוה

Jeremiah 23:39   לכן הנני ונשיתי אתכם נשא ונטשתי אתכם ואת העיר אשר נתתי לכם ולאבותיכם מעל פני

Jeremiah 23:40   ונתתי עליכם חרפת עולם וכלמות עולם אשר לא תשכח

Jeremiah 24:1   הראני יהוה והנה שני דודאי תאנים מועדים לפני היכל יהוה אחרי הגלות נבוכדראצר מלך בבל את יכניהו בן יהויקים מלך יהודה ואת שרי יהודה ואת החרש ואת המסגר מירושלם ויבאם בבל

Jeremiah 24:2   הדוד אחד תאנים טבות מאד כתאני הבכרות והדוד אחד תאנים רעות מאד אשר לא תאכלנה מרע

Jeremiah 24:3   ויאמר יהוה אלי מה אתה ראה ירמיהו ואמר תאנים התאנים הטבות טבות מאד והרעות רעות מאד אשר לא תאכלנה מרע

Jeremiah 24:4   ויהי דבר יהוה אלי לאמר

Jeremiah 24:5   כה אמר יהוה אלהי ישראל כתאנים הטבות האלה כן אכיר את גלות יהודה אשר שלחתי מן המקום הזה ארץ כשדים לטובה

Jeremiah 24:6   ושמתי עיני עליהם לטובה והשבתים על הארץ הזאת ובניתים ולא אהרס ונטעתים ולא אתוש

Jeremiah 24:7   ונתתי להם לב לדעת אתי כי אני יהוה והיו לי לעם ואנכי אהיה להם לאלהים כי ישבו אלי בכל לבם

Jeremiah 24:8   וכתאנים הרעות אשר לא תאכלנה מרע כי כה אמר יהוה כן אתן את צדקיהו מלך יהודה ואת שריו ואת שארית ירושלם הנשארים בארץ הזאת והישבים בארץ מצרים

Jeremiah 24:9   ונתתים לזועה לזעוה לרעה לכל ממלכות הארץ לחרפה ולמשל לשנינה ולקללה בכל המקמות אשר אדיחם שם

Jeremiah 24:10   ושלחתי בם את החרב את הרעב ואת הדבר עד תמם מעל האדמה אשר נתתי להם ולאבותיהם

Jeremiah 25:1   הדבר אשר היה על ירמיהו על כל עם יהודה בשנה הרבעית ליהויקים בן יאשיהו מלך יהודה היא השנה הראשנית לנבוכדראצר מלך בבל

Jeremiah 25:2   אשר דבר ירמיהו הנביא על כל עם יהודה ואל כל ישבי ירושל͏ם לאמר

Jeremiah 25:3   מן שלש עשרה שנה ליאשיהו בן אמון מלך יהודה ועד היום הזה זה שלש ועשרים שנה היה דבר יהוה אלי ואדבר אליכם אשכים ודבר ולא שמעתם

Jeremiah 25:4   ושלח יהוה אליכם את כל עבדיו הנבאים השכם ושלח ולא שמעתם ולא הטיתם את אזנכם לשמע

Jeremiah 25:5   לאמר שובו נא איש מדרכו הרעה ומרע מעלליכם ושבו על האדמה אשר נתן יהוה לכם ולאבותיכם למן עולם ועד עולם

Jeremiah 25:6   ואל תלכו אחרי אלהים אחרים לעבדם ולהשתחות להם ולא תכעיסו אותי במעשה ידיכם ולא ארע לכם

Jeremiah 25:7   ולא שמעתם אלי נאם יהוה למען הכעסוני הכעיסני במעשה ידיכם לרע לכם

Jeremiah 25:8   לכן כה אמר יהוה צבאות יען אשר לא שמעתם את דברי

Jeremiah 25:9   הנני שלח ולקחתי את כל משפחות צפון נאם יהוה ואל נבוכדראצר מלך בבל עבדי והבאתים על הארץ הזאת ועל ישביה ועל כל הגוים האלה סביב והחרמתים ושמתים לשמה ולשרקה ולחרבות עולם

Jeremiah 25:10   והאבדתי מהם קול ששון וקול שמחה קול חתן וקול כלה קול רחים ואור נר

Jeremiah 25:11   והיתה כל הארץ הזאת לחרבה לשמה ועבדו הגוים האלה את מלך בבל שבעים שנה

Jeremiah 25:12   והיה כמלאות שבעים שנה אפקד על מלך בבל ועל הגוי ההוא נאם יהוה את עונם ועל ארץ כשדים ושמתי אתו לשממות עולם

Jeremiah 25:13   והבאיתי והבאתי על הארץ ההיא את כל דברי אשר דברתי עליה את כל הכתוב בספר הזה אשר נבא ירמיהו על כל הגוים

Jeremiah 25:14   כי עבדו בם גם המה גוים רבים ומלכים גדולים ושלמתי להם כפעלם וכמעשה ידיהם

Jeremiah 25:15   כי כה אמר יהוה אלהי ישראל אלי קח את כוס היין החמה הזאת מידי והשקיתה אתו את כל הגוים אשר אנכי שלח אותך אליהם

Jeremiah 25:16   ושתו והתגעשו והתהללו מפני החרב אשר אנכי שלח בינתם

Jeremiah 25:17   ואקח את הכוס מיד יהוה ואשקה את כל הגוים אשר שלחני יהוה אליהם

Jeremiah 25:18   את ירושלם ואת ערי יהודה ואת מלכיה את שריה לתת אתם לחרבה לשמה לשרקה ולקללה כיום הזה

Jeremiah 25:19   את פרעה מלך מצרים ואת עבדיו ואת שריו ואת כל עמו

Jeremiah 25:20   ואת כל הערב ואת כל מלכי ארץ העוץ ואת כל מלכי ארץ פלשתים ואת אשקלון ואת עזה ואת עקרון ואת שארית אשדוד

Jeremiah 25:21   את אדום ואת מואב ואת בני עמון

Jeremiah 25:22   ואת כל מלכי צר ואת כל מלכי צידון ואת מלכי האי אשר בעבר הים

Jeremiah 25:23   ואת דדן ואת תימא ואת בוז ואת כל קצוצי פאה

Jeremiah 25:24   ואת כל מלכי ערב ואת כל מלכי הערב השכנים במדבר

Jeremiah 25:25   ואת כל מלכי זמרי ואת כל מלכי עילם ואת כל מלכי מדי

Jeremiah 25:26   ואת כל מלכי הצפון הקרבים והרחקים איש אל אחיו ואת כל הממלכות הארץ אשר על פני האדמה ומלך ששך ישתה אחריהם

Jeremiah 25:27   ואמרת אליהם כה אמר יהוה צבאות אלהי ישראל שתו ושכרו וקיו ונפלו ולא תקומו מפני החרב אשר אנכי שלח ביניכם

Jeremiah 25:28   והיה כי ימאנו לקחת הכוס מידך לשתות ואמרת אליהם כה אמר יהוה צבאות שתו תשתו

Jeremiah 25:29   כי הנה בעיר אשר נקרא שמי עליה אנכי מחל להרע ואתם הנקה תנקו לא תנקו כי חרב אני קרא על כל ישבי הארץ נאם יהוה צבאות

Jeremiah 25:30   ואתה תנבא אליהם את כל הדברים האלה ואמרת אליהם יהוה ממרום ישאג וממעון קדשו יתן קולו שאג ישאג על נוהו הידד כדרכים יענה אל כל ישבי הארץ

Jeremiah 25:31   בא שאון עד קצה הארץ כי ריב ליהוה בגוים נשפט הוא לכל בשר הרשעים נתנם לחרב נאם יהוה

Jeremiah 25:32   כה אמר יהוה צבאות הנה רעה יצאת מגוי אל גוי וסער גדול יעור מירכתי ארץ

Jeremiah 25:33   והיו חללי יהוה ביום ההוא מקצה הארץ ועד קצה הארץ לא יספדו ולא יאספו ולא יקברו לדמן על פני האדמה יהיו

Jeremiah 25:34   הילילו הרעים וזעקו והתפלשו אדירי הצאן כי מלאו ימיכם לטבוח ותפוצותיכם ונפלתם ככלי חמדה

Jeremiah 25:35   ואבד מנוס מן ה͏רעים ופליטה מאדירי הצאן

Jeremiah 25:36   קול צעקת הרעים ויללת אדירי הצאן כי שדד יהוה את מרעיתם

Jeremiah 25:37   ונדמו נאות השלום מפני חרון אף יהוה

Jeremiah 25:38   עזב ככפיר סכו כי היתה ארצם לשמה מפני חרון היונה ומפני חרון אפו

Jeremiah 26:1   בראשית ממלכות יהויקים בן יאשיהו מלך יהודה היה הדבר הזה מאת יהוה לאמר

Jeremiah 26:2   כה אמר יהוה עמד בחצר בית יהוה ודברת על כל ערי יהודה הבאים להשתחות בית יהוה את כל הדברים אשר צויתיך לדבר אליהם אל תגרע דבר

Jeremiah 26:3   אולי ישמעו וישבו איש מדרכו הרעה ונחמתי אל הרעה אשר אנכי חשב לעשות להם מפני רע מעלליהם

Jeremiah 26:4   ואמרת אליהם כה אמר יהוה אם לא תשמעו אלי ללכת בתורתי אשר נתתי לפניכם

Jeremiah 26:5   לשמע על דברי עבדי הנבאים אשר אנכי שלח אליכם והשכם ושלח ולא שמעתם

Jeremiah 26:6   ונתתי את הבית הזה כשלה ואת העיר הזאתה הזאת אתן לקללה לכל גויי הארץ

Jeremiah 26:7   וישמעו הכהנים והנבאים וכל העם את ירמיהו מדבר את הדברים האלה בבית יהוה

Jeremiah 26:8   ויהי ככלות ירמיהו לדבר את כל אשר צוה יהוה לדבר אל כל העם ויתפשו אתו הכהנים והנבאים וכל העם לאמר מות תמות

Jeremiah 26:9   מדוע נבית בשם יהוה לאמר כשלו יהיה הבית הזה והעיר הזאת תחרב מאין יושב ויקהל כל העם אל ירמיהו בבית יהוה

Jeremiah 26:10   וישמעו שרי יהודה את הדברים האלה ויעלו מבית המלך בית יהוה וישבו בפתח שער יהוה החדש

Jeremiah 26:11   ויאמרו הכהנים והנבאים אל השרים ואל כל העם לאמר משפט מות לאיש הזה כי נבא אל העיר הזאת כאשר שמעתם באזניכם

Jeremiah 26:12   ויאמר ירמיהו אל כל השרים ואל כל העם לאמר יהוה שלחני להנבא אל הבית הזה ואל העיר הזאת את כל הדברים אשר שמעתם

Jeremiah 26:13   ועתה היטיבו דרכיכם ומעלליכם ושמעו בקול יהוה אלהיכם וינחם יהוה אל הרעה אשר דבר עליכם

Jeremiah 26:14   ואני הנני בידכם עשו לי כטוב וכישר בעיניכם

Jeremiah 26:15   אך ידע תדעו כי אם ממתים אתם אתי כי דם נקי אתם נתנים עליכם ואל העיר הזאת ואל ישביה כי באמת שלחני יהוה עליכם לדבר באזניכם את כל הדברים האלה

Jeremiah 26:16   ויאמרו השרים וכל העם אל הכהנים ואל הנביאים אין לאיש הזה משפט מות כי בשם יהוה אלהינו דבר אלינו

Jeremiah 26:17   ויקמו אנשים מזקני הארץ ויאמרו אל כל קהל העם לאמר

Jeremiah 26:18   מיכיה מיכה המורשתי היה נבא בימי חזקיהו מלך יהודה ויאמר אל כל עם יהודה לאמר כה אמר יהוה צבאות ציון שדה תחרש וירושלים עיים תהיה והר הבית לבמות יער

Jeremiah 26:19   ההמת המתהו חזקיהו מלך יהודה וכל יהודה הלא ירא את יהוה ויחל את פני יהוה וינחם יהוה אל הרעה אשר דבר עליהם ואנחנו עשים רעה גדולה על נפשותינו

Jeremiah 26:20   וגם איש היה מתנבא בשם יהוה אוריהו בן שמעיהו מקרית היערים וינבא על העיר הזאת ועל הארץ הזאת ככל דברי ירמיהו

Jeremiah 26:21   וישמע המלך יהויקים וכל גבוריו וכל השרים את דבריו ויבקש המלך המיתו וישמע אוריהו וירא ויברח ויבא מצרים

Jeremiah 26:22   וישלח המלך יהויקים אנשים מצרים את אלנתן בן עכבור ואנשים אתו אל מצרים

Jeremiah 26:23   ויוציאו את אוריהו ממצרים ויבאהו אל המלך יהויקים ויכהו בחרב וישלך את נבלתו אל קברי בני העם

Jeremiah 26:24   אך יד אחיקם בן שפן היתה את ירמיהו לבלתי תת אתו ביד העם להמיתו

Jeremiah 27:1   בראשית ממלכת יהויקם בן יאושיהו מלך יהודה היה הדבר הזה אל ירמיה מאת יהוה לאמר

Jeremiah 27:2   כה אמר יהוה אלי עשה לך מוסרות ומטות ונתתם על צוארך

Jeremiah 27:3   ושלחתם אל מלך אדום ואל מלך מואב ואל מלך בני עמון ואל מלך צר ואל מלך צידון ביד מלאכים הבאים ירושלם אל צדקיהו מלך יהודה

Jeremiah 27:4   וצוית אתם אל אדניהם לאמר כה אמר יהוה צבאות אלהי ישראל כה תאמרו אל אדניכם

Jeremiah 27:5   אנכי עשיתי את הארץ את האדם ואת הבהמה אשר על פני הארץ בכחי הגדול ובזרועי הנטויה ונתתיה לאשר ישר בעיני

Jeremiah 27:6   ועתה אנכי נתתי את כל הארצות האלה ביד נבוכדנאצר מלך בבל עבדי וגם את חית השדה נתתי לו לעבדו

Jeremiah 27:7   ועבדו אתו כל הגוים ואת בנו ואת בן בנו עד בא עת ארצו גם הוא ועבדו בו גוים רבים ומלכים גדלים

Jeremiah 27:8   והיה הגוי והממלכה אשר לא יעבדו אתו את נבוכדנאצר מלך בבל ואת אשר לא יתן את צוארו בעל מלך בבל בחרב וברעב ובדבר אפקד על הגוי ההוא נאם יהוה עד תמי אתם בידו

Jeremiah 27:9   ואתם אל תשמעו אל נביאיכם ואל קסמיכם ואל חלמתיכם ואל ענניכם ואל כשפיכם אשר הם אמרים אליכם לאמר לא תעבדו את מלך בבל

Jeremiah 27:10   כי שקר הם נבאים לכם למען הרחיק אתכם מעל אדמתכם והדחתי אתכם ואבדתם

Jeremiah 27:11   והגוי אשר יביא את צוארו בעל מלך בבל ועבדו והנחתיו על אדמתו נאם יהוה ועבדה וישב בה

Jeremiah 27:12   ואל צדקיה מלך יהודה דברתי ככל הדברים האלה לאמר הביאו את צואריכם בעל מלך בבל ועבדו אתו ועמו וחיו

Jeremiah 27:13   למה תמותו אתה ועמך בחרב ברעב ובדבר כאשר דבר יהוה אל הגוי אשר לא יעבד את מלך בבל

Jeremiah 27:14   ואל תשמעו אל דברי הנבאים האמרים אליכם לאמר לא תעבדו את מלך בבל כי שקר הם נבאים לכם

Jeremiah 27:15   כי לא שלחתים נאם יהוה והם נבאים בשמי לשקר למען הדיחי אתכם ואבדתם אתם והנבאים ה͏נבאים לכם

Jeremiah 27:16   ואל הכהנים ואל כל העם הזה דברתי לאמר כה אמר יהוה אל תשמעו אל דברי נביאיכם הנבאים לכם לאמר הנה כלי בית יהוה מושבים מבבלה עתה מהרה כי שקר המה נבאים לכם

Jeremiah 27:17   אל תשמעו אליהם עבדו את מלך בבל וחיו למה תהיה העיר הזאת חרבה

Jeremiah 27:18   ואם נבאים הם ואם יש דבר יהוה אתם יפגעו נא ביהוה צבאות לבלתי באו הכלים הנותרים בבית יהוה ובית מלך יהודה ובירושל͏ם בבלה

Jeremiah 27:19   כי כה אמר יהוה צבאות אל העמדים ועל הים ועל המכנות ועל יתר הכלים הנותרים בעיר הזאת

Jeremiah 27:20   אשר לא לקחם נבוכדנאצר מלך בבל בגלותו את יכוניה בן יהויקים מלך יהודה מירושל͏ם בבלה ואת כל חרי יהודה וירושל͏ם

Jeremiah 27:21   כי כה אמר יהוה צבאות אלהי ישראל על הכלים הנותרים בית יהוה ובית מלך יהודה וירושל͏ם

Jeremiah 27:22   בבלה יובאו ושמה יהיו עד יום פקדי אתם נאם יהוה והעליתים והשיבתים אל המקום הזה

Jeremiah 28:1   ויהי בשנה ההיא בראשית ממלכת צדקיה מלך יהודה בשנת בשנה הרבעית בחדש החמישי אמר אלי חנניה בן עזור הנביא אשר מגבעון בבית יהוה לעיני הכהנים וכל העם לאמר

Jeremiah 28:2   כה אמר יהוה צבאות אלהי ישראל לאמר שברתי את על מלך בבל

Jeremiah 28:3   בעוד שנתים ימים אני משיב אל המקום הזה את כל כלי בית יהוה אשר לקח נבוכדנאצר מלך בבל מן המקום הזה ויביאם בבל

Jeremiah 28:4   ואת יכניה בן יהויקים מלך יהודה ואת כל גלות יהודה הבאים בבלה אני משיב אל המקום הזה נאם יהוה כי אשבר את על מלך בבל

Jeremiah 28:5   ויאמר ירמיה הנביא אל חנניה הנביא לעיני הכהנים ולעיני כל העם העמדים בבית יהוה

Jeremiah 28:6   ויאמר ירמיה הנביא אמן כן יעשה יהוה יקם יהוה את דבריך אשר נבאת להשיב כלי בית יהוה וכל הגולה מבבל אל המקום הזה

Jeremiah 28:7   אך שמע נא הדבר הזה אשר אנכי דבר באזניך ובאזני כל העם

Jeremiah 28:8   הנביאים אשר היו לפני ולפניך מן העולם וינבאו אל ארצות רבות ועל ממלכות גדלות למלחמה ולרעה ולדבר

Jeremiah 28:9   הנביא אשר ינבא לשלום בבא דבר הנביא יודע הנביא אשר שלחו יהוה באמת

Jeremiah 28:10   ויקח חנניה הנביא את המוטה מעל צואר ירמיה הנביא וישברהו

Jeremiah 28:11   ויאמר חנניה לעיני כל העם לאמר כה אמר יהוה ככה אשבר את על נבכדנאצר מלך בבל בעוד שנתים ימים מעל צואר כל הגוים וילך ירמיה הנביא לדרכו

Jeremiah 28:12   ויהי דבר יהוה אל ירמיה אחרי שבור חנניה הנביא את המוטה מעל צואר ירמיה הנביא לאמר

Jeremiah 28:13   הלוך ואמרת אל חנניה לאמר כה אמר יהוה מוטת עץ שברת ועשית תחתיהן מטות ברזל

Jeremiah 28:14   כי כה אמר יהוה צבאות אלהי ישראל על ברזל נתתי על צואר כל הגוים האלה לעבד את נבכדנאצר מלך בבל ועבדהו וגם את חית השדה נתתי לו

Jeremiah 28:15   ויאמר ירמיה הנביא אל חנניה הנביא שמע נא חנניה לא שלחך יהוה ואתה הבטחת את העם הזה על שקר

Jeremiah 28:16   לכן כה אמר יהוה הנני משלחך מעל פני האדמה השנה אתה מת כי סרה דברת אל יהוה

Jeremiah 28:17   וימת חנניה הנביא בשנה ההיא בחדש השביעי

Jeremiah 29:1   ואלה דברי הספר אשר שלח ירמיה הנביא מירושל͏ם אל יתר זקני הגולה ואל הכהנים ואל הנביאים ואל כל העם אשר הגלה נבוכדנאצר מירושל͏ם בבלה

Jeremiah 29:2   אחרי צאת יכניה המלך והגבירה והסריסים שרי יהודה וירושל͏ם והחרש והמסגר מירושל͏ם

Jeremiah 29:3   ביד אלעשה בן שפן וגמריה בן חלקיה אשר שלח צדקיה מלך יהודה אל נבוכדנאצר מלך בבל בבלה לאמר

Jeremiah 29:4   כה אמר יהוה צבאות אלהי ישראל לכל הגולה אשר הגליתי מירושל͏ם בבלה

Jeremiah 29:5   בנו בתים ושבו ונטעו גנות ואכלו את פרין

Jeremiah 29:6   קחו נשים והולידו בנים ובנות וקחו לבניכם נשים ואת בנותיכם תנו לאנשים ותלדנה בנים ובנות ורבו שם ואל תמעטו

Jeremiah 29:7   ודרשו את שלום העיר אשר הגליתי אתכם שמה והתפללו בעדה אל יהוה כי בשלומה יהיה לכם שלום

Jeremiah 29:8   כי כה אמר יהוה צבאות אלהי ישראל אל ישיאו לכם נביאיכם אשר בקרבכם וקסמיכם ואל תשמעו אל חלמתיכם אשר אתם מחלמים

Jeremiah 29:9   כי בשקר הם נבאים לכם בשמי לא שלחתים נאם יהוה

Jeremiah 29:10   כי כה אמר יהוה כי לפי מלאת לבבל שבעים שנה אפקד אתכם והקמתי עליכם את דברי הטוב להשיב אתכם אל המקום הזה

Jeremiah 29:11   כי אנכי ידעתי את המחשבת אשר אנכי חשב עליכם נאם יהוה מחשבות שלום ולא לרעה לתת לכם אחרית ותקוה

Jeremiah 29:12   וקראתם אתי והלכתם והתפללתם אלי ושמעתי אליכם

Jeremiah 29:13   ובקשתם אתי ומצאתם כי תדרשני בכל לבבכם

Jeremiah 29:14   ונמצאתי לכם נאם יהוה ושבתי את שביתכם שבותכם וקבצתי אתכם מכל הגוים ומכל המקומות אשר הדחתי אתכם שם נאם יהוה והשבתי אתכם אל המקום אשר הגליתי אתכם משם

Jeremiah 29:15   כי אמרתם הקים לנו יהוה נבאים בבלה

Jeremiah 29:16   כי כה אמר יהוה אל המלך היושב אל כסא דוד ואל כל העם היושב בעיר הזאת אחיכם אשר לא יצאו אתכם בגולה

Jeremiah 29:17   כה אמר יהוה צבאות הנני משלח בם את החרב את הרעב ואת הדבר ונתתי אותם כתאנים השערים אשר לא תאכלנה מרע

Jeremiah 29:18   ורדפתי אחריהם בחרב ברעב ובדבר ונתתים לזועה לזעוה לכל ממלכות הארץ לאלה ולשמה ולשרקה ולחרפה בכל הגוים אשר הדחתים שם

Jeremiah 29:19   תחת אשר לא שמעו אל דברי נאם יהוה אשר שלחתי אליהם את עבדי הנבאים השכם ושלח ולא שמעתם נאם יהוה

Jeremiah 29:20   ואתם שמעו דבר יהוה כל הגולה אשר שלחתי מירושל͏ם בבלה

Jeremiah 29:21   כה אמר יהוה צבאות אלהי ישראל אל אחאב בן קוליה ואל צדקיהו בן מעשיה הנבאים לכם בשמי שקר הנני נתן אתם ביד נבוכדראצר מלך בבל והכם לעיניכם

Jeremiah 29:22   ולקח מהם קללה לכל גלות יהודה אשר בבבל לאמר ישמך יהוה כצדקיהו וכאחב אשר קלם מלך בבל באש

Jeremiah 29:23   יען אשר עשו נבלה בישראל וינאפו את נשי רעיהם וידברו דבר בשמי שקר אשר לוא צויתם ואנכי הוידע היודע ועד נאם יהוה

Jeremiah 29:24   ואל שמעיהו הנחלמי תאמר לאמר

Jeremiah 29:25   כה אמר יהוה צבאות אלהי ישראל לאמר יען אשר אתה שלחת בשמכה ספרים אל כל העם אשר בירושלם ואל צפניה בן מעשיה הכהן ואל כל הכהנים לאמר

Jeremiah 29:26   יהוה נתנך כהן תחת יהוידע הכהן להיות פקדים בית יהוה לכל איש משגע ומתנבא ונתתה אתו אל המהפכת ואל הצינק

Jeremiah 29:27   ועתה למה לא גערת בירמיהו הענתתי המתנבא לכם

Jeremiah 29:28   כי על כן שלח אלינו בבל לאמר ארכה היא בנו בתים ושבו ונטעו גנות ואכלו את פריהן

Jeremiah 29:29   ויקרא צפניה הכהן את הספר הזה באזני ירמיהו הנביא

Jeremiah 29:30   ויהי דבר יהוה אל ירמיהו לאמר

Jeremiah 29:31   שלח על כל הגולה לאמר כה אמר יהוה אל שמעיה הנחלמי יען אשר נבא לכם שמעיה ואני לא שלחתיו ויבטח אתכם על שקר

Jeremiah 29:32   לכן כה אמר יהוה הנני פקד על שמעיה הנחלמי ועל זרעו לא יהיה לו איש יושב בתוך העם הזה ולא יראה בטוב אשר אני עשה לעמי נאם יהוה כי סרה דבר על יהוה

Jeremiah 30:1   הדבר אשר היה אל ירמיהו מאת יהוה לאמר

Jeremiah 30:2   כה אמר יהוה אלהי ישראל לאמר כתב לך את כל הדברים אשר דברתי אליך אל ספר

Jeremiah 30:3   כי הנה ימים באים נאם יהוה ושבתי את שבות עמי ישראל ויהודה אמר יהוה והשבתים אל הארץ אשר נתתי לאבותם וירשוה

Jeremiah 30:4   ואלה הדברים אשר דבר יהוה אל ישראל ואל יהודה

Jeremiah 30:5   כי כה אמר יהוה קול חרדה שמענו פחד ואין שלום

Jeremiah 30:6   שאלו נא וראו אם ילד זכר מדוע ראיתי כל גבר ידיו על חלציו כיולדה ונהפכו כל פנים לירקון

Jeremiah 30:7   הוי כי גדול היום ההוא מאין כמהו ועת צרה היא ליעקב וממנה יושע

Jeremiah 30:8   והיה ביום ההוא נאם יהוה צבאות אשבר עלו מעל צוארך ומוסרותיך אנתק ולא יעבדו בו עוד זרים

Jeremiah 30:9   ועבדו את יהוה אלהיהם ואת דוד מלכם אשר אקים להם

Jeremiah 30:10   ואתה אל תירא עבדי יעקב נאם יהוה ואל תחת ישראל כי הנני מושיעך מרחוק ואת זרעך מארץ שבים ושב יעקב ושקט ושאנן ואין מחריד

Jeremiah 30:11   כי אתך אני נאם יהוה להושיעך כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך

Jeremiah 30:12   כי כה אמר יהוה אנוש לשברך נחלה מכתך

Jeremiah 30:13   אין דן דינך למזור רפאות תעלה אין לך

Jeremiah 30:14   כל מאהביך שכחוך אותך לא ידרשו כי מכת אויב הכיתיך מוסר אכזרי על רב עונך עצמו חטאתיך

Jeremiah 30:15   מה תזעק על שברך אנוש מכאבך על רב עונך עצמו חטאתיך עשיתי אלה לך

Jeremiah 30:16   לכן כל אכליך יאכלו וכל צריך כלם בשבי ילכו והיו שאסיך למשסה וכל בזזיך אתן לבז

Jeremiah 30:17   כי אעלה ארכה לך וממכותיך ארפאך נאם יהוה כי נדחה קראו לך ציון היא דרש אין לה

Jeremiah 30:18   כה אמר יהוה הנני שב שבות אהלי יעקוב ומשכנתיו ארחם ונבנתה עיר על תלה וארמון על משפטו ישב

Jeremiah 30:19   ויצא מהם תודה וקול משחקים והרבתים ולא ימעטו והכבדתים ולא יצערו

Jeremiah 30:20   והיו בניו כקדם ועדתו לפני תכון ופקדתי על כל לחציו

Jeremiah 30:21   והיה אדירו ממנו ומשלו מקרבו יצא והקרבתיו ונגש אלי כי מי הוא זה ערב את לבו לגשת אלי נאם יהוה

Jeremiah 30:22   והייתם לי לעם ואנכי אהיה לכם לאלהים

Jeremiah 30:23   הנה סערת יהוה חמה יצאה סער מתגורר על ראש רשעים יחול

Jeremiah 30:24   לא ישוב חרון אף יהוה עד עשתו ועד הקימו מזמות לבו באחרית הימים תתבוננו בה

Jeremiah 31:1   בעת ההיא נאם יהוה אהיה לאלהים לכל משפחות ישראל והמה יהיו לי לעם

Jeremiah 31:2   כה אמר יהוה מצא חן במדבר עם שרידי חרב הלוך להרגיעו ישראל

Jeremiah 31:3   מרחוק יהוה נראה לי ואהבת עולם אהבתיך על כן משכתיך חסד

Jeremiah 31:4   עוד אבנך ונבנית בתולת ישראל עוד תעדי תפיך ויצאת במחול משחקים

Jeremiah 31:5   עוד תטעי כרמים בהרי שמרון נטעו נטעים וחללו

Jeremiah 31:6   כי יש יום קראו נצרים בהר אפרים קומו ונעלה ציון אל יהוה אלהינו

Jeremiah 31:7   כי כה אמר יהוה רנו ליעקב שמחה וצהלו בראש הגוים השמיעו הללו ואמרו הושע יהוה את עמך את שארית ישראל

Jeremiah 31:8   הנני מביא אותם מארץ צפון וקבצתים מירכתי ארץ בם עור ופסח הרה וילדת יחדו קהל גדול ישובו הנה

Jeremiah 31:9   בבכי יבאו ובתחנונים אובילם אוליכם אל נחלי מים בדרך ישר לא יכשלו בה כי הייתי לישראל לאב ואפרים בכרי הוא

Jeremiah 31:10   שמעו דבר יהוה גוים והגידו באיים ממרחק ואמרו מזרה ישראל יקבצנו ושמרו כרעה עדרו

Jeremiah 31:11   כי פדה יהוה את יעקב וגאלו מיד חזק ממנו

Jeremiah 31:12   ובאו ורננו במרום ציון ונהרו אל טוב יהוה על דגן ועל תירש ועל יצהר ועל בני צאן ובקר והיתה נפשם כגן רוה ולא יוסיפו לדאבה עוד

Jeremiah 31:13   אז תשמח בתולה במחול ובחרים וזקנים יחדו והפכתי אבלם לששון ונחמתים ושמחתים מיגונם

Jeremiah 31:14   ורויתי נפש הכהנים דשן ועמי את טובי ישבעו נאם יהוה

Jeremiah 31:15   כה אמר יהוה קול ברמה נשמע נהי בכי תמרורים רחל מבכה על בניה מאנה להנחם על בניה כי איננו

Jeremiah 31:16   כה אמר יהוה מנעי קולך מבכי ועיניך מדמעה כי יש שכר לפעלתך נאם יהוה ושבו מארץ אויב

Jeremiah 31:17   ויש תקוה לאחריתך נאם יהוה ושבו בנים לגבולם

Jeremiah 31:18   שמוע שמעתי אפרים מתנודד יסרתני ואוסר כעגל לא למד השיבני ואשובה כי אתה יהוה אלהי

Jeremiah 31:19   כי אחרי שובי נחמתי ואחרי הודעי ספקתי על ירך בשתי וגם נכלמתי כי נשאתי חרפת נעורי

Jeremiah 31:20   הבן יקיר לי אפרים אם ילד שעשעים כי מדי דברי בו זכר אזכרנו עוד על כן המו מעי לו רחם א‍רחמנו נאם יהוה

Jeremiah 31:21   הציבי לך צינים שמי לך תמרורים שתי לבך למסלה דרך הלכתי הלכת שובי בתולת ישראל שבי אל עריך אלה

Jeremiah 31:22   עד מתי תתחמקין הבת השובבה כי ברא יהוה חדשה בארץ נקבה תסובב גבר

Jeremiah 31:23   כה אמר יהוה צבאות אלהי ישראל עוד יאמרו את הדבר הזה בארץ יהודה ובעריו בשובי את שבותם יברכך יהוה נוה צדק הר הקדש

Jeremiah 31:24   וישבו בה יהודה וכל עריו יחדו אכרים ונסעו בעדר

Jeremiah 31:25   כי הרויתי נפש עיפה וכל נפש דאבה מלאתי

Jeremiah 31:26   על זאת הקיצתי ואראה ושנתי ערבה לי

Jeremiah 31:27   הנה ימים באים נאם יהוה וזרעתי את בית ישראל ואת בית יהודה זרע אדם וזרע בהמה

Jeremiah 31:28   והיה כאשר שקדתי עליהם לנתוש ולנתוץ ולהרס ולהאביד ולהרע כן אשקד עליהם לבנות ולנטוע נאם יהוה

Jeremiah 31:29   בימים ההם לא יאמרו עוד אבות אכלו בסר ושני בנים תקהינה

Jeremiah 31:30   כי אם איש בעונו ימות כל האדם האכל הבסר תקהינה שניו

Jeremiah 31:31   הנה ימים באים נאם יהוה וכרתי את בית ישראל ואת בית יהודה ברית חדשה

Jeremiah 31:32   לא כברית אשר כרתי את אבותם ביום החזיקי בידם להוציאם מארץ מצרים אשר המה הפרו את בריתי ואנכי בעלתי בם נאם יהוה

Jeremiah 31:33   כי זאת הברית אשר אכרת את בית ישראל אחרי הימים ההם נאם יהוה נתתי את תורתי בקרבם ועל לבם אכתבנה והייתי להם לאלהים והמה יהיו לי לעם

Jeremiah 31:34   ולא ילמדו עוד איש את רעהו ואיש את אחיו לאמר דעו את יהוה כי כולם ידעו אותי למקטנם ועד גדולם נאם יהוה כי אסלח לעונם ולחטאתם לא אזכר עוד

Jeremiah 31:35   כה אמר יהוה נתן שמש לאור יומם חקת ירח וכוכבים לאור לילה רגע הים ויהמו גליו יהוה צבאות שמו

Jeremiah 31:36   אם ימשו החקים האלה מלפני נאם יהוה גם זרע ישראל ישבתו מהיות גוי לפני כל הימים

Jeremiah 31:37   כה אמר יהוה אם ימדו שמים מלמעלה ויחקרו מוסדי ארץ למטה גם אני אמאס בכל זרע ישראל על כל אשר עשו נאם יהוה

Jeremiah 31:38   הנה ימים באים נאם יהוה ונבנתה העיר ליהוה ממגדל חננאל שער הפנה

Jeremiah 31:39   ויצא עוד קוה קו המדה נגדו על גבעת גרב ונסב געתה

Jeremiah 31:40   וכל העמק הפגרים והדשן וכל השרמות השדמות עד נחל קדרון עד פנת שער הסוסים מזרחה קדש ליהוה לא ינתש ולא יהרס עוד לעולם

Jeremiah 32:1   הדבר אשר היה אל ירמיהו מאת יהוה בשנת בשנה העשרית לצדקיהו מלך יהודה היא השנה שמנה עשרה שנה לנבוכדראצר

Jeremiah 32:2   ואז חיל מלך בבל צרים על ירושל͏ם וירמיהו הנביא היה כלוא בחצר המטרה אשר בית מלך יהודה

Jeremiah 32:3   אשר כלאו צדקיהו מלך יהודה לאמר מדוע אתה נבא לאמר כה אמר יהוה הנני נתן את העיר הזאת ביד מלך בבל ולכדה

Jeremiah 32:4   וצדקיהו מלך יהודה לא ימלט מיד הכשדים כי הנתן ינתן ביד מלך בבל ודבר פיו עם פיו ועיניו את עינו עיניו תראינה

Jeremiah 32:5   ובבל יולך את צדקיהו ושם יהיה עד פקדי אתו נאם יהוה כי תלחמו את הכשדים לא תצליחו

Jeremiah 32:6   ויאמר ירמיהו היה דבר יהוה אלי לאמר

Jeremiah 32:7   הנה חנמאל בן שלם דדך בא אליך לאמר קנה לך את שדי אשר בענתות כי לך משפט הגאלה לקנות

Jeremiah 32:8   ויבא אלי חנמאל בן דדי כדבר יהוה אל חצר המטרה ויאמר אלי קנה נא את שדי אשר בענתות אשר בארץ בנימין כי לך משפט הירשה ולך הגאלה קנה לך ואדע כי דבר יהוה הוא

Jeremiah 32:9   ואקנה את השדה מאת חנמאל בן דדי אשר בענתות ואשקלה לו את הכסף שבעה שקלים ועשרה הכסף

Jeremiah 32:10   ואכתב בספר ואחתם ואעד עדים ואשקל הכסף במאזנים

Jeremiah 32:11   ואקח את ספר המקנה את החתום המצוה והחקים ואת הגלוי

Jeremiah 32:12   ואתן את הספר המקנה אל ברוך בן נריה בן מחסיה לעיני חנמאל דדי ולעיני העדים הכתבים בספר המקנה לעיני כל היהודים הישבים בחצר המטרה

Jeremiah 32:13   ו͏אצוה את ברוך לעיניהם לאמר

Jeremiah 32:14   כה אמר יהוה צבאות אלהי ישראל לקוח את הספרים האלה את ספר המקנה הזה ואת החתום ואת ספר הגלוי הזה ונתתם בכלי חרש למען יעמדו ימים רבים

Jeremiah 32:15   כי כה אמר יהוה צבאות אלהי ישראל עוד יקנו בתים ושדות וכרמים בארץ הזאת

Jeremiah 32:16   ואתפלל אל יהוה אחרי תתי את ספר המקנה אל ברוך בן נריה לאמר

Jeremiah 32:17   אהה אדני יהוה הנה אתה עשית את השמים ואת הארץ בכחך הגדול ובזרעך הנטויה לא יפלא ממך כל דבר

Jeremiah 32:18   עשה חסד לאלפים ומשלם עון אבות אל חיק בניהם אחריהם האל הגדול הגבור יהוה צבאות שמו

Jeremiah 32:19   גדל העצה ורב העליליה אשר עיניך פקחות על כל דרכי בני אדם לתת לאיש כדרכיו וכפרי מעלליו

Jeremiah 32:20   אשר שמת אתות ומפתים בארץ מצרים עד היום הזה ובישראל ובאדם ותעשה לך שם כיום הזה

Jeremiah 32:21   ותצא את עמך את ישראל מארץ מצרים באתות ובמופתים וביד חזקה ובאזרוע נטויה ובמורא גדול

Jeremiah 32:22   ותתן להם את הארץ הזאת אשר נשבעת לאבותם לתת להם ארץ זבת חלב ודבש

Jeremiah 32:23   ויבאו וירשו אתה ולא שמעו בקולך ובתרותך ובתורתך לא הלכו את כל אשר צויתה להם לעשות לא עשו ותקרא אתם את כל הרעה הזאת

Jeremiah 32:24   הנה הסללות באו העיר ללכדה והעיר נתנה ביד הכשדים הנלחמים עליה מפני החרב והרעב והדבר ואשר דברת היה והנך ראה

Jeremiah 32:25   ואתה אמרת אלי אדני יהוה קנה לך השדה בכסף והעד עדים והעיר נתנה ביד הכשדים

Jeremiah 32:26   ויהי דבר יהוה אל ירמיהו לאמר

Jeremiah 32:27   הנה אני יהוה אלהי כל בשר ה‍ממני יפלא כל דבר

Jeremiah 32:28   לכן כה אמר יהוה הנני נתן את העיר הזאת ביד הכשדים וביד נבוכדראצר מלך בבל ולכדה

Jeremiah 32:29   ובאו הכשדים הנלחמים על העיר הזאת והציתו את העיר הזאת באש ושרפוה ואת הבתים אשר קטרו על גגותיהם לבעל והסכו נסכים לאלהים אחרים למען הכעסני

Jeremiah 32:30   כי היו בני ישראל ובני יהודה אך עשים הרע בעיני מנערתיהם כי בני ישראל אך מכעסים אתי במעשה ידיהם נאם יהוה

Jeremiah 32:31   כי על אפי ועל חמתי היתה לי העיר הזאת למן היום אשר בנו אותה ועד היום הזה להסירה מעל פני

Jeremiah 32:32   על כל רעת בני ישראל ובני יהודה אשר עשו להכעסני המה מלכיהם שריהם כהניהם ונביאיהם ואיש יהודה וישבי ירושל͏ם

Jeremiah 32:33   ויפנו אלי ערף ולא פנים ולמד אתם השכם ולמד ואינם שמעים לקחת מוסר

Jeremiah 32:34   וישימו שקוציהם בבית אשר נקרא שמי עליו לטמאו

Jeremiah 32:35   ויבנו את במות הבעל אשר בגיא בן הנם להעביר את בניהם ואת בנותיהם למלך אשר לא צויתים ולא עלתה על לבי לעשות התועבה הזאת למען החטי החטיא את יהודה

Jeremiah 32:36   ועתה לכן כה אמר יהוה אלהי ישראל אל העיר הזאת אשר אתם אמרים נתנה ביד מלך בבל בחרב וברעב ובדבר

Jeremiah 32:37   הנני מקבצם מכל הארצות אשר הדחתים שם באפי ובחמתי ובקצף גדול והשבתים אל המקום הזה והשבתים לבטח

Jeremiah 32:38   והיו לי לעם ואני אהיה להם לאלהים

Jeremiah 32:39   ונתתי להם לב אחד ודרך אחד ליראה אותי כל הימים לטוב להם ולבניהם אחריהם

Jeremiah 32:40   וכרתי להם ברית עולם אשר לא אשוב מאחריהם להיטיבי אותם ואת יראתי אתן בלבבם לבלתי סור מעלי

Jeremiah 32:41   וששתי עליהם להטיב אותם ונטעתים בארץ הזאת באמת בכל לבי ובכל נפשי

Jeremiah 32:42   כי כה אמר יהוה כאשר הבאתי אל העם הזה את כל הרעה הגדולה הזאת כן אנכי מביא עליהם את כל הטובה אשר אנכי דבר עליהם

Jeremiah 32:43   ונקנה השדה בארץ הזאת אשר אתם אמרים שממה היא מאין אדם ובהמה נתנה ביד הכשדים

Jeremiah 32:44   שדות בכסף יקנו וכתוב בספר וחתום והעד עדים בארץ בנימן ובסביבי ירושלם ובערי יהודה ובערי ההר ובערי השפלה ובערי הנגב כי אשיב את שבותם נאם יהוה

Jeremiah 33:1   ויהי דבר יהוה אל ירמיהו שנית והוא עודנו עצור בחצר המטרה לאמר

Jeremiah 33:2   כה אמר יהוה עשה יהוה יוצר אותה להכינה יהוה שמו

Jeremiah 33:3   קרא אלי ואענך ואגידה לך גדלות ובצרות לא ידעתם

Jeremiah 33:4   כי כה אמר יהוה אלהי ישראל על בתי העיר הזאת ועל בתי מלכי יהודה הנתצים אל הסללות ואל החרב

Jeremiah 33:5   באים להלחם את הכשדים ולמלאם את פגרי האדם אשר הכיתי באפי ובחמתי ואשר הסתרתי פני מהעיר הזאת על כל רעתם

Jeremiah 33:6   הנני מעלה לה ארכה ומרפא ורפאתים וגליתי להם עתרת שלום ואמת

Jeremiah 33:7   והשבתי את שבות יהודה ואת שבות ישראל ובנתים כבראשנה

Jeremiah 33:8   וטהרתים מכל עונם אשר חטאו לי וסלחתי לכול לכל עונותיהם אשר חטאו לי ואשר פשעו בי

Jeremiah 33:9   והיתה לי לשם ששון לתהלה ולתפארת לכל גויי הארץ אשר ישמעו את כל הטובה אשר אנכי עשה אתם ופחדו ורגזו על כל הטובה ועל כל השלום אשר אנכי עשה לה

Jeremiah 33:10   כה אמר יהוה עוד ישמע במקום הזה אשר אתם אמרים חרב הוא מאין אדם ומאין בהמה בערי יהודה ובחצות ירושלם הנשמות מאין אדם ומאין יושב ומאין בהמה

Jeremiah 33:11   קול ששון וקול שמחה קול חתן וקול כלה קול אמרים הודו את יהוה צבאות כי טוב יהוה כי לעולם חסדו מבאים תודה בית יהוה כי אשיב את שבות הארץ כבראשנה אמר יהוה

Jeremiah 33:12   כה אמר יהוה צבאות עוד יהיה במקום הזה החרב מאין אדם ועד בהמה ובכל עריו נוה רעים מרבצים צאן

Jeremiah 33:13   בערי ההר בערי השפלה ובערי הנגב ובארץ בנימן ובסביבי ירושל͏ם ובערי יהודה עד תעברנה הצאן על ידי מונה אמר יהוה

Jeremiah 33:14   הנה ימים באים נאם יהוה והק͏מתי את הדבר הטוב אשר דברתי אל בית ישראל ועל בית יהודה

Jeremiah 33:15   בימים ההם ובעת ההיא אצמיח לדוד צמח צדקה ועשה משפט וצדקה בארץ

Jeremiah 33:16   בימים ההם תושע יהודה וירושל͏ם תשכון לבטח וזה אשר יקרא לה יהוה צדקנו

Jeremiah 33:17   כי כה אמר יהוה לא יכרת לדוד איש ישב על כסא בית ישראל

Jeremiah 33:18   ולכהנים הלוים לא יכרת איש מלפני מעלה עולה ומקטיר מנחה ועשה זבח כל הימים

Jeremiah 33:19   ויהי דבר יהוה אל ירמיהו לאמור

Jeremiah 33:20   כה אמר יהוה אם תפרו את בריתי היום ואת בריתי הלילה ולבלתי היות יומם ולילה בעתם

Jeremiah 33:21   גם בריתי תפר את דוד עבדי מהיות לו בן מלך על כסאו ואת הלוים הכהנים משרתי

Jeremiah 33:22   אשר לא יספר צבא השמים ולא ימד חול הים כן ארבה את זרע דוד עבדי ואת הלוים משרתי אתי

Jeremiah 33:23   ויהי דבר יהוה אל ירמיהו לאמר

Jeremiah 33:24   הלוא ראית מה העם הזה דברו לאמר שתי המשפחות אשר בחר יהוה בהם וימאסם ואת עמי ינאצון מהיות עוד גוי לפניהם

Jeremiah 33:25   כה אמר יהוה אם לא בריתי יומם ולילה חקות שמים וארץ לא שמתי

Jeremiah 33:26   גם זרע יעקוב ודוד עבדי אמאס מקחת מזרעו משלים אל זרע אברהם ישחק ויעקב כי אשוב אשיב את שבותם ורחמתים

Jeremiah 34:1   הדבר אשר היה אל ירמיהו מאת יהוה ונבוכדראצר מלך בבל וכל חילו וכל ממלכות ארץ ממשלת ידו וכל העמים נלחמים על ירושל͏ם ועל כל עריה לאמר

Jeremiah 34:2   כה אמר יהוה אלהי ישראל הלך ואמרת אל צדקיהו מלך יהודה ואמרת אליו כה אמר יהוה הנני נתן את העיר הזאת ביד מלך בבל ושרפה באש

Jeremiah 34:3   ואתה לא תמלט מידו כי תפש תתפש ובידו תנתן ועיניך את עיני מלך בבל תראינה ופיהו את פיך ידבר ובבל תבוא

Jeremiah 34:4   אך שמע דבר יהוה צדקיהו מלך יהודה כה אמר יהוה עליך לא תמות בחרב

Jeremiah 34:5   בשלום תמות וכמשרפות אבותיך המלכים הראשנים אשר היו לפניך כן ישרפו לך והוי אדון יספדו לך כי דבר אני דברתי נאם יהוה

Jeremiah 34:6   וידבר ירמיהו הנביא אל צדקיהו מלך יהודה את כל הדברים האלה בירושל͏ם

Jeremiah 34:7   וחיל מלך בבל נלחמים על ירושלם ועל כל ערי יהודה הנותרות אל לכיש ואל עזקה כי הנה נשארו בערי יהודה ערי מבצר

Jeremiah 34:8   הדבר אשר היה אל ירמיהו מאת יהוה אחרי כרת המלך צדקיהו ברית את כל העם אשר בירושלם לקרא להם דרור

Jeremiah 34:9   לשלח איש את עבדו ואיש את שפחתו העברי והעבריה חפשים לבלתי עבד בם ביהודי אחיהו איש

Jeremiah 34:10   וישמעו כל השרים וכל העם אשר באו בברית לשלח איש את עבדו ואיש את שפחתו חפשים לבלתי עבד בם עוד וישמעו וישלחו

Jeremiah 34:11   וישובו אחרי כן וישבו את העבדים ואת השפחות אשר שלחו חפשים ויכבישום ויכבשום לעבדים ולשפחות

Jeremiah 34:12   ויהי דבר יהוה אל ירמיהו מאת יהוה לאמר

Jeremiah 34:13   כה אמר יהוה אלהי ישראל אנכי כרתי ברית את אבותיכם ביום הוצאי אותם מארץ מצרים מבית עבדים לאמר

Jeremiah 34:14   מקץ שבע שנים תשלחו איש את אחיו העברי אשר ימכר לך ועבדך שש שנים ושלחתו חפשי מעמך ולא שמעו אבותיכם אלי ולא הטו את אזנם

Jeremiah 34:15   ותשבו אתם היום ותעשו את הישר בעיני לקרא דרור איש לרעהו ותכרתו ברית לפני בבית אשר נקרא שמי עליו

Jeremiah 34:16   ותשבו ותחללו את שמי ותשבו איש את עבדו ואיש את שפחתו אשר שלחתם חפשים לנפשם ותכבשו אתם להיות לכם לעבדים ולשפחות

Jeremiah 34:17   לכן כה אמר יהוה אתם לא שמעתם אלי לקרא דרור איש לאחיו ואיש לרעהו הנני קרא לכם דרור נאם יהוה אל החרב אל הדבר ואל הרעב ונתתי אתכם לזועה לזעוה לכל ממלכות הארץ

Jeremiah 34:18   ונתתי את האנשים העברים את ברתי אשר לא הקימו את דברי הברית אשר כרתו לפני העגל אשר כרתו לשנים ויעברו בין בתריו

Jeremiah 34:19   שרי יהודה ושרי ירושלם הסרסים והכהנים וכל עם הארץ העברים בין בתרי העגל

Jeremiah 34:20   ונתתי אותם ביד איביהם וביד מבקשי נפשם והיתה נבלתם למאכל לעוף השמים ולבהמת הארץ

Jeremiah 34:21   ואת צדקיהו מלך יהודה ואת שריו אתן ביד איביהם וביד מבקשי נפשם וביד חיל מלך בבל העלים מעליכם

Jeremiah 34:22   הנני מצוה נאם יהוה והשבתים אל העיר הזאת ונלחמו עליה ולכדוה ושרפה באש ואת ערי יהודה אתן שממה מאין ישב

Jeremiah 35:1   הדבר אשר היה אל ירמיהו מאת יהוה בימי יהויקים בן יאשיהו מלך יהודה לאמר

Jeremiah 35:2   הלוך אל בית הרכבים ודברת אותם והבאותם בית יהוה אל אחת הלשכות והשקית אותם יין

Jeremiah 35:3   ואקח את יאזניה בן ירמיהו בן חבצניה ואת אחיו ואת כל בניו ואת כל בית הרכבים

Jeremiah 35:4   ואבא אתם בית יהוה אל לשכת בני חנן בן יגדליהו איש האלהים אשר אצל לשכת השרים אשר ממעל ללשכת מעשיהו בן שלם שמר הסף

Jeremiah 35:5   ואתן לפני בני בית הרכבים גבעים מלאים יין וכסות ואמר אליהם שתו יין

Jeremiah 35:6   ויאמרו לא נשתה יין כי יונדב בן רכב אבינו צוה עלינו לאמר לא תשתו יין אתם ובניכם עד עולם

Jeremiah 35:7   ובית לא תבנו וזרע לא תזרעו וכרם לא תטעו ולא יהיה לכם כי באהלים תשבו כל ימיכם למען תחיו ימים רבים על פני האדמה אשר אתם גרים שם

Jeremiah 35:8   ונשמע בקול יהונדב בן רכב אבינו לכל אשר צונו לבלתי שתות יין כל ימינו אנחנו נשינו בנינו ובנתינו

Jeremiah 35:9   ולבלתי בנות בתים לשבתנו וכרם ושדה וזרע לא יהיה לנו

Jeremiah 35:10   ונשב באהלים ונשמע ונעש ככל אשר צונו יונדב אבינו

Jeremiah 35:11   ויהי בעלות נבוכדראצר מלך בבל אל הארץ ונאמר באו ונבוא ירושלם מפני חיל הכשדים ומפני חיל ארם ונשב בירושל͏ם

Jeremiah 35:12   ויהי דבר יהוה אל ירמיהו לאמר

Jeremiah 35:13   כה אמר יהוה צבאות אלהי ישראל הלך ואמרת לאיש יהודה וליושבי ירושל͏ם הלוא תקחו מוסר לשמע אל דברי נאם יהוה

Jeremiah 35:14   הוקם את דברי יהונדב בן רכב אשר צוה את בניו לבלתי שתות יין ולא שתו עד היום הזה כי שמעו את מצות אביהם ואנכי דברתי אליכם השכם ודבר ולא שמעתם אלי

Jeremiah 35:15   ואשלח אליכם את כל עבדי הנבאים השכים ושלח לאמר שבו נא איש מדרכו הרעה והיטיבו מעלליכם ואל תלכו אחרי אלהים אחרים לעבדם ושבו אל האדמה אשר נתתי לכם ולאבתיכם ולא הטיתם את אזנכם ולא שמעתם אלי

Jeremiah 35:16   כי הקימו בני יהונדב בן רכב את מצות אביהם אשר צום והעם הזה לא שמעו אלי

Jeremiah 35:17   לכן כה אמר יהוה אלהי צבאות אלהי ישראל הנני מביא אל יהודה ואל כל יושבי ירושלם את כל הרעה אשר דברתי עליהם יען דברתי אליהם ולא שמעו ואקרא להם ולא ענו

Jeremiah 35:18   ולבית הרכבים אמר ירמיהו כה אמר יהוה צבאות אלהי ישראל יען אשר שמעתם על מצות יהונדב אביכם ותשמרו את כל מצותיו ותעשו ככל אשר צוה אתכם

Jeremiah 35:19   לכן כה אמר יהוה צבאות אלהי ישראל לא יכרת איש ליונדב בן רכב עמד לפני כל הימים

Jeremiah 36:1   ויהי בשנה הרביעת ליהויקים בן יאשיהו מלך יהודה היה הדבר הזה אל ירמיהו מאת יהוה לאמר

Jeremiah 36:2   קח לך מגלת ספר וכתבת אליה את כל הדברים אשר דברתי אליך על ישראל ועל יהודה ועל כל הגוים מיום דברתי אליך מימי יאשיהו ועד היום הזה

Jeremiah 36:3   אולי ישמעו בית יהודה את כל הרעה אשר אנכי חשב לעשות להם למען ישובו איש מדרכו הרעה וסלחתי לעונם ולחטאתם

Jeremiah 36:4   ויקרא ירמיהו את ברוך בן נריה ויכתב ברוך מפי ירמיהו את כל דברי יהוה אשר דבר אליו על מגלת ספר

Jeremiah 36:5   ויצוה ירמיהו את ברוך לאמר אני עצור לא אוכל לבוא בית יהוה

Jeremiah 36:6   ובאת אתה וקראת במגלה אשר כתבת מפי את דברי יהוה באזני העם בית יהוה ביום צום וגם באזני כל יהודה הבאים מעריהם תקראם

Jeremiah 36:7   אולי תפל תחנתם לפני יהוה וישבו איש מדרכו הרעה כי גדול האף והחמה אשר דבר יהוה אל העם הזה

Jeremiah 36:8   ויעש ברוך בן נריה ככל אשר צוהו ירמיהו הנביא לקרא בספר דברי יהוה בית יהוה

Jeremiah 36:9   ויהי בשנה החמשית ליהויקים בן יאשיהו מלך יהודה בחדש התשעי קראו צום לפני יהוה כל העם בירושל͏ם וכל העם הבאים מערי יהודה בירושל͏ם

Jeremiah 36:10   ויקרא ברוך בספר את דברי ירמיהו בית יהוה בלשכת גמריהו בן שפן הספר בחצר העליון פתח שער בית יהוה החדש באזני כל העם

Jeremiah 36:11   וישמע מכיהו בן גמריהו בן שפן את כל דברי יהוה מעל הספר

Jeremiah 36:12   וירד בית המלך על לשכת הספר והנה שם כל השרים יושבים אלישמע הספר ודליהו בן שמעיהו ואלנתן בן עכבור וגמריהו בן שפן וצדקיהו בן חנניהו וכל השרים

Jeremiah 36:13   ויגד להם מכיהו את כל הדברים אשר שמע בקרא ברוך בספר באזני העם

Jeremiah 36:14   וישלחו כל השרים אל ברוך את יהודי בן נתניהו בן שלמיהו בן כושי לאמר המגלה אשר קראת בה באזני העם קחנה בידך ולך ויקח ברוך בן נריהו את המגלה בידו ויבא אליהם

Jeremiah 36:15   ויאמרו אליו שב נא וקראנה באזנינו ויקרא ברוך באזניהם

Jeremiah 36:16   ויהי כשמעם את כל הדברים פחדו איש אל רעהו ויאמרו אל ברוך הגיד נגיד למלך את כל הדברים האלה

Jeremiah 36:17   ואת ברוך שאלו לאמר הגד נא לנו איך כתבת את כל הדברים האלה מפיו

Jeremiah 36:18   ויאמר להם ברוך מפיו יקרא אלי את כל הדברים האלה ואני כתב על הספר בדיו

Jeremiah 36:19   ויאמרו השרים אל ברוך לך הסתר אתה וירמיהו ואיש אל ידע איפה אתם

Jeremiah 36:20   ויבאו אל המלך חצרה ואת המגלה הפקדו בלשכת אלישמע הספר ויגידו באזני המלך את כל הדברים

Jeremiah 36:21   וישלח המלך את יהודי לקחת את המגלה ויקחה מלשכת אלישמע הספר ויקראה יהודי באזני המלך ובאזני כל השרים העמדים מעל המלך

Jeremiah 36:22   והמלך יושב בית החרף בחדש התשיעי ואת האח לפניו מבערת

Jeremiah 36:23   ויהי כקרוא יהודי שלש דלתות וארבעה יקרעה בתער הספר והשלך אל האש אשר אל האח עד תם כל המגלה על האש אשר על האח

Jeremiah 36:24   ולא פחדו ולא קרעו את בגדיהם המלך וכל עבדיו השמעים את כל הדברים האלה

Jeremiah 36:25   וגם אלנתן ודליהו וגמריהו הפגעו במלך לבלתי שרף את המגלה ולא שמע אליהם

Jeremiah 36:26   ויצוה המלך את ירחמאל בן המלך ואת שריהו בן עזריאל ואת שלמיהו בן עבדאל לקחת את ברוך הספר ואת ירמיהו הנביא ויסתרם יהוה

Jeremiah 36:27   ויהי דבר יהוה אל ירמיהו אחרי שרף המלך את המגלה ואת הדברים אשר כתב ברוך מפי ירמיהו לאמר

Jeremiah 36:28   שוב קח לך מגלה אחרת וכתב עליה את כל הדברים הראשנים אשר היו על המגלה הראשנה אשר שרף יהויקים מלך יהודה

Jeremiah 36:29   ועל יהויקים מלך יהודה תאמר כה אמר יהוה אתה שרפת את המגלה הזאת לאמר מדוע כתבת עליה לאמר בא יבוא מלך בבל והשחית את הארץ הזאת והשבית ממנה אדם ובהמה

Jeremiah 36:30   לכן כה אמר יהוה על יהויקים מלך יהודה לא יהיה לו יושב על כסא דוד ונבלתו תהיה משלכת לחרב ביום ולקרח בלילה

Jeremiah 36:31   ופקדתי עליו ועל זרעו ועל עבדיו את עונם והבאתי עליהם ועל ישבי ירושלם ואל איש יהודה את כל הרעה אשר דברתי אליהם ולא שמעו

Jeremiah 36:32   וירמיהו לקח מגלה אחרת ויתנה אל ברוך בן נריהו הספר ויכתב עליה מפי ירמיהו את כל דברי הספר אשר שרף יהויקים מלך יהודה באש ועוד נוסף עליהם דברים רבים כהמה

Jeremiah 37:1   וימלך מלך צדקיהו בן יאשיהו תחת כניהו בן יהויקים אשר המליך נבוכדראצר מלך בבל בארץ יהודה

Jeremiah 37:2   ולא שמע הוא ועבדיו ועם הארץ אל דברי יהוה אשר דבר ביד ירמיהו הנביא

Jeremiah 37:3   וישלח המלך צדקיהו את יהוכל בן שלמיה ואת צפניהו בן מעשיה הכהן אל ירמיהו הנביא לאמר התפלל נא בעדנו אל יהוה אלהינו

Jeremiah 37:4   וירמיהו בא ויצא בתוך העם ולא נתנו אתו בית הכליא הכלוא

Jeremiah 37:5   וחיל פרעה יצא ממצרים וישמעו הכשדים הצרים על ירושלם את שמעם ויעלו מעל ירושל͏ם

Jeremiah 37:6   ויהי דבר יהוה אל ירמיהו הנביא לאמר

Jeremiah 37:7   כה אמר יהוה אלהי ישראל כה תאמרו אל מלך יהודה השלח אתכם אלי לדרשני הנה חיל פרעה היצא לכם לעזרה שב לארצו מצרים

Jeremiah 37:8   ושבו הכשדים ונלחמו על העיר הזאת ולכדה ושרפה באש

Jeremiah 37:9   כה אמר יהוה אל תשאו נפשתיכם לאמר הלך ילכו מעלינו הכשדים כי לא ילכו

Jeremiah 37:10   כי אם הכיתם כל חיל כשדים הנלחמים אתכם ונשארו בם אנשים מדקרים איש באהלו יקומו ושרפו את העיר הזאת באש

Jeremiah 37:11   והיה בהעלות חיל הכשדים מעל ירושל͏ם מפני חיל פרעה

Jeremiah 37:12   ויצא ירמיהו מירושלם ללכת ארץ בנימן לחלק משם בתוך העם

Jeremiah 37:13   ויהי הוא בשער בנימן ושם בעל פקדת ושמו יראייה בן שלמיה בן חנניה ויתפש את ירמיהו הנביא לאמר אל הכשדים אתה נפל

Jeremiah 37:14   ויאמר ירמיהו שקר אינני נפל על הכשדים ולא שמע אליו ויתפש יראייה בירמיהו ויבאהו אל השרים

Jeremiah 37:15   ויקצפו השרים על ירמיהו והכו אתו ונתנו אותו בית האסור בית יהונתן הספר כי אתו עשו לבית הכלא

Jeremiah 37:16   כי בא ירמיהו אל בית הבור ואל החניות וישב שם ירמיהו ימים רבים

Jeremiah 37:17   וישלח המלך צדקיהו ויקחהו וישאלהו המלך בביתו בסתר ויאמר היש דבר מאת יהוה ויאמר ירמיהו יש ויאמר ביד מלך בבל תנתן

Jeremiah 37:18   ויאמר ירמיהו אל המלך צדקיהו מה חטאתי לך ולעבדיך ולעם הזה כי נתתם אותי אל בית הכלא

Jeremiah 37:19   ואיו ואיה נביאיכם אשר נבאו לכם לאמר לא יבא מלך בבל עליכם ועל הארץ הזאת

Jeremiah 37:20   ועתה שמע נא אדני המלך תפל נא תחנתי לפניך ואל תשבני בית יהונתן הספר ולא אמות שם

Jeremiah 37:21   ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר וישב ירמיהו בחצר המטרה

Jeremiah 38:1   וישמע שפטיה בן מתן וגדליהו בן פשחור ויוכל בן שלמיהו ופשחור בן מלכיה את הדברים אשר ירמיהו מדבר אל כל העם לאמר

Jeremiah 38:2   כה אמר יהוה הישב בעיר הזאת ימות בחרב ברעב ובדבר והיצא אל הכשדים יחיה וחיה והיתה לו נפשו לשלל וחי

Jeremiah 38:3   כה אמר יהוה הנתן תנתן העיר הזאת ביד חיל מלך בבל ולכדה

Jeremiah 38:4   ויאמרו השרים אל המלך יומת נא את האיש הזה כי על כן הוא מרפא את ידי אנשי המלחמה הנשארים בעיר הזאת ואת ידי כל העם לדבר אליהם כדברים האלה כי האיש הזה איננו דרש לשלום לעם הזה כי אם לרעה

Jeremiah 38:5   ויאמר המלך צדקיהו הנה הוא בידכם כי אין המלך יוכל אתכם דבר

Jeremiah 38:6   ויקחו את ירמיהו וישלכו אתו אל הבור מלכיהו בן המלך אשר בחצר המטרה וישלחו את ירמיהו בחבלים ובבור אין מים כי אם טיט ויטבע ירמיהו בטיט

Jeremiah 38:7   וישמע עבד מלך הכושי איש סריס והוא בבית המלך כי נתנו את ירמיהו אל הבור והמלך יושב בשער בנימן

Jeremiah 38:8   ויצא עבד מלך מבית המלך וידבר אל המלך לאמר

Jeremiah 38:9   אדני המלך הרעו האנשים האלה את כל אשר עשו לירמיהו הנביא את אשר השליכו אל הבור וימת תחתיו מפני הרעב כי אין הלחם עוד בעיר

Jeremiah 38:10   ויצוה המלך את עבד מלך הכושי לאמר קח בידך מזה שלשים אנשים והעלית את ירמיהו הנביא מן הבור בטרם ימות

Jeremiah 38:11   ויקח עבד מלך את האנשים בידו ויבא בית המלך אל תחת האוצר ויקח משם בלוי הסחבות סחבות ובלוי מלחים וישלחם אל ירמיהו אל הבור בחבלים

Jeremiah 38:12   ויאמר עבד מלך הכושי אל ירמיהו שים נא בלואי הסחבות והמלחים תחת אצלות ידיך מתחת לחבלים ויעש ירמיהו כן

Jeremiah 38:13   וימשכו את ירמיהו בחבלים ויעלו אתו מן הבור וישב ירמיהו בחצר המטרה

Jeremiah 38:14   וישלח המלך צדקיהו ויקח את ירמיהו הנביא אליו אל מבוא השלישי אשר בבית יהוה ויאמר המלך אל ירמיהו שאל אני אתך דבר אל תכחד ממני דבר

Jeremiah 38:15   ויאמר ירמיהו אל צדקיהו כי אגיד לך הלוא המת תמיתני וכי איעצך לא תשמע אלי

Jeremiah 38:16   וישבע המלך צדקיהו אל ירמיהו בסתר לאמר חי יהוה את אשר עשה לנו את הנפש הזאת אם אמיתך ואם אתנך ביד האנשים האלה אשר מבקשים את נפשך

Jeremiah 38:17   ויאמר ירמיהו אל צדקיהו כה אמר יהוה אלהי צבאות אלהי ישראל אם יצא תצא אל שרי מלך בבל וחיתה נפשך והעיר הזאת לא תשרף באש וחיתה אתה וביתך

Jeremiah 38:18   ואם לא תצא אל שרי מלך בבל ונתנה העיר הזאת ביד הכשדים ושרפוה באש ואתה לא תמלט מידם

Jeremiah 38:19   ויאמר המלך צדקיהו אל ירמיהו אני דאג את היהודים אשר נפלו אל הכשדים פן יתנו אתי בידם והתעללו בי

Jeremiah 38:20   ויאמר ירמיהו לא יתנו שמע נא בקול יהוה לאשר אני דבר אליך וייטב לך ותחי נפשך

Jeremiah 38:21   ואם מאן אתה לצאת זה הדבר אשר הראני יהוה

Jeremiah 38:22   והנה כל הנשים אשר נשארו בבית מלך יהודה מוצאות אל שרי מלך בבל והנה אמרות הסיתוך ויכלו לך אנשי שלמך הטבעו בבץ רגלך נסגו אחור

Jeremiah 38:23   ואת כל נשיך ואת בניך מוצאים אל הכשדים ואתה לא תמלט מידם כי ביד מלך בבל תתפש ואת העיר הזאת תשרף באש

Jeremiah 38:24   ויאמר צדקיהו אל ירמיהו איש אל ידע בדברים האלה ולא תמות

Jeremiah 38:25   וכי ישמעו השרים כי דברתי אתך ובאו אליך ואמרו אליך הגידה נא לנו מה דברת אל המלך אל תכחד ממנו ולא נמיתך ומה דבר אליך המלך

Jeremiah 38:26   ואמרת אליהם מפיל אני תחנתי לפני המלך לבלתי השיבני בית יהונתן למות שם

Jeremiah 38:27   ויבאו כל השרים אל ירמיהו וישאלו אתו ויגד להם ככל הדברים האלה אשר צוה המלך ויחרשו ממנו כי לא נשמע הדבר

Jeremiah 38:28   וישב ירמיהו בחצר המטרה עד יום אשר נלכדה ירושל͏ם והיה כאשר נלכדה ירושל͏ם

Jeremiah 39:1   בשנה התשעית לצדקיהו מלך יהודה בחדש העשרי בא נבוכדראצר מלך בבל וכל חילו אל ירושלם ויצרו עליה

Jeremiah 39:2   בעשתי עשרה שנה לצדקיהו בחדש הרביעי בתשעה לחדש הבקעה העיר

Jeremiah 39:3   ויבאו כל שרי מלך בבל וישבו בשער התוך נרגל שר אצר סמגר נבו שר סכים רב סריס נרגל שר אצר רב מג וכל שארית שרי מלך בבל

Jeremiah 39:4   ויהי כאשר ראם צדקיהו מלך יהודה וכל אנשי המלחמה ויברחו ויצאו לילה מן העיר דרך גן המלך בשער בין החמתים ויצא דרך הערבה

Jeremiah 39:5   וירדפו חיל כשדים אחריהם וישגו את צדקיהו בערבות ירחו ויקחו אתו ויעלהו אל נבוכדראצר מלך בבל רבלתה בארץ חמת וידבר אתו משפטים

Jeremiah 39:6   וישחט מלך בבל את בני צדקיהו ברבלה לעיניו ואת כל חרי יהודה שחט מלך בבל

Jeremiah 39:7   ואת עיני צדקיהו עור ויאסרהו בנחשתים לביא אתו בבלה

Jeremiah 39:8   ואת בית המלך ואת בית העם שרפו הכשדים באש ואת חמות ירושל͏ם נתצו

Jeremiah 39:9   ואת יתר העם הנשארים בעיר ואת הנפלים אשר נפלו עליו ואת יתר העם הנשארים הגלה נבוזר אדן רב טבחים בבל

Jeremiah 39:10   ומן העם הדלים אשר אין להם מאומה השאיר נבוזראדן רב טבחים בארץ יהודה ויתן להם כרמים ויגבים ביום ההוא

Jeremiah 39:11   ויצו נבוכדראצר מלך בבל על ירמיהו ביד נבוזראדן רב טבחים לאמר

Jeremiah 39:12   קחנו ועיניך שים עליו ואל תעש לו מאומה רע כי אם כאשר ידבר אליך כן עשה עמו

Jeremiah 39:13   וישלח נבוזראדן רב טבחים ונבושזבן רב סריס ונרגל שר אצר רב מג וכל רבי מלך בבל

Jeremiah 39:14   וישלחו ויקחו את ירמיהו מחצר המטרה ויתנו אתו אל גדליהו בן אחיקם בן שפן להוצאהו אל הבית וישב בתוך העם

Jeremiah 39:15   ואל ירמיהו היה דבר יהוה בהיתו עצור בחצר המטרה לאמר

Jeremiah 39:16   הלוך ואמרת לעבד מלך הכושי לאמר כה אמר יהוה צבאות אלהי ישראל הנני מבי מביא את דברי אל העיר הזאת לרעה ולא לטובה והיו לפניך ביום ההוא

Jeremiah 39:17   והצלתיך ביום ההוא נאם יהוה ולא תנתן ביד האנשים אשר אתה יגור מפניהם

Jeremiah 39:18   כי מלט אמלטך ובחרב לא תפל והיתה לך נפשך לשלל כי בטחת בי נאם יהוה

Jeremiah 40:1   הדבר אשר היה אל ירמיהו מאת יהוה אחר שלח אתו נבוזראדן רב טבחים מן הרמה בקחתו אתו והוא אסור באזקים בתוך כל גלות ירושלם ויהודה המגלים בבלה

Jeremiah 40:2   ויקח רב טבחים לירמיהו ויאמר אליו יהוה אלהיך דבר את הרעה הזאת אל המקום הזה

Jeremiah 40:3   ויבא ויעש יהוה כאשר דבר כי חטאתם ליהוה ולא שמעתם בקולו והיה לכם דבר הדבר הזה

Jeremiah 40:4   ועתה הנה פתחתיך היום מן האזקים אשר על ידך אם טוב בעיניך לבוא אתי בבל בא ואשים את עיני עליך ואם רע בעיניך לבוא אתי בבל חדל ראה כל הארץ לפניך אל טוב ואל הישר בעיניך ללכת שמה לך

Jeremiah 40:5   ועודנו לא ישוב ושבה אל גדליה בן אחיקם בן שפן אשר הפקיד מלך בבל בערי יהודה ושב אתו בתוך העם או אל כל הישר בעיניך ללכת לך ויתן לו רב טבחים ארחה ומשאת וישלחהו

Jeremiah 40:6   ויבא ירמיהו אל גדליה בן אחיקם המצפתה וישב אתו בתוך העם הנשארים בארץ

Jeremiah 40:7   וישמעו כל שרי החילים אשר בשדה המה ואנשיהם כי הפקיד מלך בבל את גדליהו בן אחיקם בארץ וכי הפקיד אתו אנשים ונשים וטף ומדלת הארץ מאשר לא הגלו בבלה

Jeremiah 40:8   ויבאו אל גדליה המצפתה וישמעאל בן נתניהו ויוחנן ויונתן בני קרח ושריה בן תנחמת ובני עופי עיפי הנטפתי ויזניהו בן המעכתי המה ואנשיהם

Jeremiah 40:9   וישבע להם גדליהו בן אחיקם בן שפן ולאנשיהם לאמר אל תיראו מעבוד הכשדים שבו בארץ ועבדו את מלך בבל וייטב לכם

Jeremiah 40:10   ואני הנני ישב במצפה לעמד לפני הכשדים אשר יבאו אלינו ואתם אספו יין וקיץ ושמן ושמו בכליכם ושבו בעריכם אשר תפשתם

Jeremiah 40:11   וגם כל היהודים אשר במואב ובבני עמון ובאדום ואשר בכל הארצות שמעו כי נתן מלך בבל שארית ליהודה וכי הפקיד עליהם את גדליהו בן אחיקם בן שפן

Jeremiah 40:12   וישבו כל היהודים מכל המקמות אשר נדחו שם ויבאו ארץ יהודה אל גדליהו המצפתה ויאספו יין וקיץ הרבה מאד

Jeremiah 40:13   ויוחנן בן קרח וכל שרי החילים אשר בשדה באו אל גדליהו המצפתה

Jeremiah 40:14   ויאמרו אליו הידע תדע כי בעליס מלך בני עמון שלח את ישמעאל בן נתניה להכתך נפש ולא האמין להם גדליהו בן אחיקם

Jeremiah 40:15   ויוחנן בן קרח אמר אל גדליהו בסתר במצפה לאמר אלכה נא ואכה את ישמעאל בן נתניה ואיש לא ידע למה יככה נפש ונפצו כל יהודה הנקבצים אליך ואבדה שארית יהודה

Jeremiah 40:16   ויאמר גדליהו בן אחיקם אל יוחנן בן קרח אל תעש תעשה את הדבר הזה כי שקר אתה דבר אל ישמעאל

Jeremiah 41:1   ויהי בחדש השביעי בא ישמעאל בן נתניה בן אלישמע מזרע המלוכה ורבי המלך ועשרה אנשים אתו אל גדליהו בן אחיקם המצפתה ויאכלו שם לחם יחדו במצפה

Jeremiah 41:2   ויקם ישמעאל בן נתניה ועשרת האנשים אשר היו אתו ויכו את גדליהו בן אחיקם בן שפן בחרב וימת אתו אשר הפקיד מלך בבל בארץ

Jeremiah 41:3   ואת כל היהודים אשר היו אתו את גדליהו במצפה ואת הכשדים אשר נמצאו שם את אנשי המלחמה הכה ישמעאל

Jeremiah 41:4   ויהי ביום השני להמית את גדליהו ואיש לא ידע

Jeremiah 41:5   ויבאו אנשים משכם משלו ומשמרון שמנים איש מגלחי זקן וקרעי בגדים ומתגדדים ומנחה ולבונה בידם להביא בית יהוה

Jeremiah 41:6   ויצא ישמעאל בן נתניה לקראתם מן המצפה הלך הלך ובכה ויהי כפגש אתם ויאמר אליהם באו אל גדליהו בן אחיקם

Jeremiah 41:7   ויהי כבואם אל תוך העיר וישחטם ישמעאל בן נתניה אל תוך הבור הוא והאנשים אשר אתו

Jeremiah 41:8   ועשרה אנשים נמצאו בם ויאמרו אל ישמעאל אל תמתנו כי יש לנו מטמנים בשדה חטים ושערים ושמן ודבש ויחדל ולא המיתם בתוך אחיהם

Jeremiah 41:9   והבור אשר השליך שם ישמעאל את כל פגרי האנשים אשר הכה ביד גדליהו הוא אשר עשה המלך אסא מפני בעשא מלך ישראל אתו מלא ישמעאל בן נתניהו חללים

Jeremiah 41:10   וישב ישמעאל את כל שארית העם אשר במצפה את בנות המלך ואת כל העם הנשארים במצפה אשר הפקיד נבוזראדן רב טבחים את גדליהו בן אחיקם וישבם ישמעאל בן נתניה וילך לעבר אל בני עמון

Jeremiah 41:11   וישמע יוחנן בן קרח וכל שרי החילים אשר אתו את כל הרעה אשר עשה ישמעאל בן נתניה

Jeremiah 41:12   ויקחו את כל האנשים וילכו להלחם עם ישמעאל בן נתניה וימצאו אתו אל מים רבים אשר בגבעון

Jeremiah 41:13   ויהי כראות כל העם אשר את ישמעאל את יוחנן בן קרח ואת כל שרי החילים אשר אתו וישמחו

Jeremiah 41:14   ויסבו כל העם אשר שבה ישמעאל מן המצפה וישבו וילכו אל יוחנן בן קרח

Jeremiah 41:15   וישמעאל בן נתניה נמלט בשמנה אנשים מפני יוחנן וילך אל בני עמון

Jeremiah 41:16   ויקח יוחנן בן קרח וכל שרי החילים אשר אתו את כל שארית העם אשר השיב מאת ישמעאל בן נתניה מן המצפה אחר הכה את גדליה בן אחיקם גברים אנשי המלחמה ונשים וטף וסרסים אשר השיב מגבעון

Jeremiah 41:17   וילכו וישבו בגרות כמוהם כמהם אשר אצל בית לחם ללכת לבוא מצרים

Jeremiah 41:18   מפני הכשדים כי יראו מפניהם כי הכה ישמעאל בן נתניה את גדליהו בן אחיקם אשר הפקיד מלך בבל בארץ

Jeremiah 42:1   ויגשו כל שרי החילים ויוחנן בן קרח ויזניה בן הושעיה וכל העם מקטן ועד גדול

Jeremiah 42:2   ויאמרו אל ירמיהו הנביא תפל נא תחנתנו לפניך והתפלל בעדנו אל יהוה אלהיך בעד כל השארית הזאת כי נשארנו מעט מהרבה כאשר עיניך ראות אתנו

Jeremiah 42:3   ויגד לנו יהוה אלהיך את הדרך אשר נלך בה ואת הדבר אשר נעשה

Jeremiah 42:4   ויאמר אליהם ירמיהו הנביא שמעתי הנני מתפלל אל יהוה אלהיכם כדבריכם והיה כל הדבר אשר יענה יהוה אתכם אגיד לכם לא אמנע מכם דבר

Jeremiah 42:5   והמה אמרו אל ירמיהו יהי יהוה בנו לעד אמת ונאמן אם לא ככל הדבר אשר ישלחך יהוה אלהיך אלינו כן נעשה

Jeremiah 42:6   אם טוב ואם רע בקול יהוה אלהינו אשר אנו אנחנו שלחים אתך אליו נשמע למען אשר ייטב לנו כי נשמע בקול יהוה אלהינו

Jeremiah 42:7   ויהי מקץ עשרת ימים ויהי דבר יהוה אל ירמיהו

Jeremiah 42:8   ויקרא אל יוחנן בן קרח ואל כל שרי החילים אשר אתו ולכל העם למקטן ועד גדול

Jeremiah 42:9   ויאמר אליהם כה אמר יהוה אלהי ישראל אשר שלחתם אתי אליו להפיל תחנתכם לפניו

Jeremiah 42:10   אם שוב תשבו בארץ הזאת ובניתי אתכם ולא אהרס ונטעתי אתכם ולא אתוש כי נחמתי אל הרעה אשר עשיתי לכם

Jeremiah 42:11   אל תיראו מפני מלך בבל אשר אתם יראים מפניו אל תיראו ממנו נאם יהוה כי אתכם אני להושיע אתכם ולהציל אתכם מידו

Jeremiah 42:12   ואתן לכם רחמים ורחם אתכם והשיב אתכם אל אדמתכם

Jeremiah 42:13   ואם אמרים אתם לא נשב בארץ הזאת לבלתי שמע בקול יהוה אלהיכם

Jeremiah 42:14   לאמר לא כי ארץ מצרים נבוא אשר לא נראה מלחמה וקול שופר לא נשמע וללחם לא נרעב ושם נשב

Jeremiah 42:15   ועתה לכן שמעו דבר יהוה שארית יהודה כה אמר יהוה צבאות אלהי ישראל אם אתם שום תשמון פניכם לבא מצרים ובאתם לגור שם

Jeremiah 42:16   והיתה החרב אשר אתם יראים ממנה שם תשיג אתכם בארץ מצרים והרעב אשר אתם דאגים ממנו שם ידבק אחריכם מצרים ושם תמתו

Jeremiah 42:17   ויהיו כל האנשים אשר שמו את פניהם לבוא מצרים לגור שם ימותו בחרב ברעב ובדבר ולא יהיה להם שריד ופליט מפני הרעה אשר אני מביא עליהם

Jeremiah 42:18   כי כה אמר יהוה צבאות אלהי ישראל כאשר נתך אפי וחמתי על ישבי ירושלם כן תתך חמתי עליכם בבאכם מצרים והייתם לאלה ולשמה ולקללה ולחרפה ולא תראו עוד את המקום הזה

Jeremiah 42:19   דבר יהוה עליכם שארית יהודה אל תבאו מצרים ידע תדעו כי העידתי בכם היום

Jeremiah 42:20   כי התעתים התעיתם בנפשותיכם כי אתם שלחתם אתי אל יהוה אלהיכם לאמר התפלל בעדנו אל יהוה אלהינו וככל אשר יאמר יהוה אלהינו כן הגד לנו ועשינו

Jeremiah 42:21   ואגד לכם היום ולא שמעתם בקול יהוה אלהיכם ולכל אשר שלחני אליכם

Jeremiah 42:22   ועתה ידע תדעו כי בחרב ברעב ובדבר תמותו במקום אשר חפצתם לבוא לגור שם

Jeremiah 43:1   ויהי ככלות ירמיהו לדבר אל כל העם את כל דברי יהוה אלהיהם אשר שלחו יהוה אלהיהם אליהם את כל הדברים האלה

Jeremiah 43:2   ויאמר עזריה בן הושעיה ויוחנן בן קרח וכל האנשים הזדים אמרים אל ירמיהו שקר אתה מדבר לא שלחך יהוה אלהינו לאמר לא תבאו מצרים לגור שם

Jeremiah 43:3   כי ברוך בן נריה מסית אתך בנו למען תת אתנו ביד הכשדים להמית אתנו ולהגלות אתנו בבל

Jeremiah 43:4   ולא שמע יוחנן בן קרח וכל שרי החילים וכל העם בקול יהוה לשבת בארץ יהודה

Jeremiah 43:5   ויקח יוחנן בן קרח וכל שרי החילים את כל שארית יהודה אשר שבו מכל הגוים אשר נדחו שם לגור בארץ יהודה

Jeremiah 43:6   את הגברים ואת הנשים ואת הטף ואת בנות המלך ואת כל הנפש אשר הניח נבוזראדן רב טבחים את גדליהו בן אחיקם בן שפן ואת ירמיהו הנביא ואת ברוך בן נריהו

Jeremiah 43:7   ויבאו ארץ מצרים כי לא שמעו בקול יהוה ויבאו עד תחפנחס

Jeremiah 43:8   ויהי דבר יהוה אל ירמיהו בתחפנחס לאמר

Jeremiah 43:9   קח בידך אבנים גדלות וטמנתם במלט במלבן אשר בפתח בית פרעה בתחפנחס לעיני אנשים יהודים

Jeremiah 43:10   ואמרת אליהם כה אמר יהוה צבאות אלהי ישראל הנני שלח ולקחתי את נבוכדראצר מלך בבל עבדי ושמתי כסאו ממעל לאבנים האלה אשר טמנתי ונטה את שפרורו שפרירו עליהם

Jeremiah 43:11   ובאה ובא והכה את ארץ מצרים אשר למות למות ואשר לשבי לשבי ואשר לחרב לחרב

Jeremiah 43:12   והצתי אש בבתי אלהי מצרים ושרפם ושבם ועטה את ארץ מצרים כאשר יעטה הרעה את בגדו ויצא משם בשלום

Jeremiah 43:13   ושבר את מצבות בית שמש אשר בארץ מצרים ואת בתי אלהי מצרים ישרף באש

Jeremiah 44:1   הדבר אשר היה אל ירמיהו אל כל היהודים הישבים בארץ מצרים הישבים במגדל ובתחפנחס ובנף ובארץ פתרוס לאמר

Jeremiah 44:2   כה אמר יהוה צבאות אלהי ישראל אתם ראיתם את כל הרעה אשר הבאתי על ירושלם ועל כל ערי יהודה והנם חרבה היום הזה ואין בהם יושב

Jeremiah 44:3   מפני רעתם אשר עשו להכעסני ללכת לקטר לעבד לאלהים אחרים אשר לא ידעום המה אתם ואבתיכם

Jeremiah 44:4   ואשלח אליכם את כל עבדי הנביאים השכים ושלח לאמר אל נא תעשו את דבר התעבה הזאת אשר שנאתי

Jeremiah 44:5   ולא שמעו ולא הטו את אזנם לשוב מרעתם לבלתי קטר לאלהים אחרים

Jeremiah 44:6   ותתך חמתי ואפי ותבער בערי יהודה ובחצות ירושל͏ם ותהיינה לחרבה לשממה כיום הזה

Jeremiah 44:7   ועתה כה אמר יהוה אלהי צבאות אלהי ישראל למה אתם עשים רעה גדולה אל נפשתכם להכרית לכם איש ואשה עולל ויונק מתוך יהודה לבלתי הותיר לכם שארית

Jeremiah 44:8   להכעסני במעשי ידיכם לקטר לאלהים אחרים בארץ מצרים אשר אתם באים לגור שם למען הכרית לכם ולמען היותכם לקללה ולחרפה בכל גויי הארץ

Jeremiah 44:9   השכחתם את רעות אבותיכם ואת רעות מלכי יהודה ואת רעות נשיו ואת רעתכם ואת רעת נשיכם אשר עשו בארץ יהודה ובחצות ירושל͏ם

Jeremiah 44:10   לא דכאו עד היום הזה ולא יראו ולא הלכו בתורתי ובחקתי אשר נתתי לפניכם ולפני אבותיכם

Jeremiah 44:11   לכן כה אמר יהוה צבאות אלהי ישראל הנני שם פני בכם לרעה ולהכרית את כל יהודה

Jeremiah 44:12   ולקחתי את שארית יהודה אשר שמו פניהם לבוא ארץ מצרים לגור שם ותמו כל בארץ מצרים יפלו בחרב ברעב יתמו מקטן ועד גדול בחרב וברעב ימתו והיו לאלה לשמה ולקללה ולחרפה

Jeremiah 44:13   ופקדתי על היושבים בארץ מצרים כאשר פקדתי על ירושל͏ם בחרב ברעב ובדבר

Jeremiah 44:14   ולא יהיה פליט ושריד לשארית יהודה הבאים לגור שם בארץ מצרים ולשוב ארץ יהודה אשר המה מנשאים את נפשם לשוב לשבת שם כי לא ישובו כי אם פלטים

Jeremiah 44:15   ויענו את ירמיהו כל האנשים הידעים כי מקטרות נשיהם לאלהים אחרים וכל הנשים העמדות קהל גדול וכל העם הישבים בארץ מצרים בפתרוס לאמר

Jeremiah 44:16   הדבר אשר דברת אלינו בשם יהוה איננו שמעים אליך

Jeremiah 44:17   כי עשה נעשה את כל הדבר אשר יצא מפינו לקטר למלכת השמים והסיך לה נסכים כאשר עשינו אנחנו ואבתינו מלכינו ושרינו בערי יהודה ובחצות ירושל͏ם ונשבע לחם ונהיה טובים ורעה לא ראינו

Jeremiah 44:18   ומן אז חדלנו לקטר למלכת השמים והסך לה נסכים חסרנו כל ובחרב וברעב תמנו

Jeremiah 44:19   וכי אנחנו מקטרים למלכת השמים ולהסך לה נסכים המבלעדי אנשינו עשינו לה כונים להעצבה והסך לה נסכים

Jeremiah 44:20   ויאמר ירמיהו אל כל העם על הגברים ועל הנשים ועל כל העם הענים אתו דבר לאמר

Jeremiah 44:21   הלוא את הקטר אשר קטרתם בערי יהודה ובחצות ירושלם אתם ואבותיכם מלכיכם ושריכם ועם הארץ אתם זכר יהוה ותעלה על לבו

Jeremiah 44:22   ולא יוכל יהוה עוד לשאת מפני רע מעלליכם מפני התועבת אשר עשיתם ותהי ארצכם לחרבה ולשמה ולקללה מאין יושב כהיום הזה

Jeremiah 44:23   מפני אשר קטרתם ואשר חטאתם ליהוה ולא שמעתם בקול יהוה ובתרתו ובחקתיו ובעדותיו לא הלכתם על כן קראת אתכם הרעה הזאת כיום הזה

Jeremiah 44:24   ויאמר ירמיהו אל כל העם ואל כל הנשים שמעו דבר יהוה כל יהודה אשר בארץ מצרים

Jeremiah 44:25   כה אמר יהוה צבאות אלהי ישראל לאמר אתם ונשיכם ותדברנה בפיכם ובידיכם מלאתם לאמר עשה נעשה את נדרינו אשר נדרנו לקטר למלכת השמים ולהסך לה נסכים הקים תקימנה את נדריכם ועשה תעשינה את נדריכם

Jeremiah 44:26   לכן שמעו דבר יהוה כל יהודה הישבים בארץ מצרים הנני נשבעתי בשמי הגדול אמר יהוה אם יהיה עוד שמי נקרא בפי כל איש יהודה אמר חי אדני יהוה בכל ארץ מצרים

Jeremiah 44:27   הנני שקד עליהם לרעה ולא לטובה ותמו כל איש יהודה אשר בארץ מצרים בחרב וברעב עד כלותם

Jeremiah 44:28   ופליטי חרב ישבון מן ארץ מצרים ארץ יהודה מתי מספר וידעו כל שארית יהודה הבאים לארץ מצרים לגור שם דבר מי יקום ממני ומהם

Jeremiah 44:29   וזאת לכם האות נאם יהוה כי פקד אני עליכם במקום הזה למען תדעו כי קום יקומו דברי עליכם לרעה

Jeremiah 44:30   כה אמר יהוה הנני נתן את פרעה חפרע מלך מצרים ביד איביו וביד מבקשי נפשו כאשר נתתי את צדקיהו מלך יהודה ביד נבוכדראצר מלך בבל איבו ומבקש נפשו

Jeremiah 45:1   הדבר אשר דבר ירמיהו הנביא אל ברוך בן נריה בכתבו את הדברים האלה על ספר מפי ירמיהו בשנה הרבעית ליהויקים בן יאשיהו מלך יהודה לאמר

Jeremiah 45:2   כה אמר יהוה אלהי ישראל עליך ברוך

Jeremiah 45:3   אמרת אוי נא לי כי יסף יהוה יגון על מכאבי יגעתי באנחתי ומנוחה לא מצאתי

Jeremiah 45:4   כה תאמר אליו כה אמר יהוה הנה אשר בניתי אני הרס ואת אשר נטעתי אני נתש ואת כל הארץ היא

Jeremiah 45:5   ואתה תבקש לך גדלות אל תבקש כי הנני מביא רעה על כל בשר נאם יהוה ונתתי לך את נפשך לשלל על כל המקמות אשר תלך שם

Jeremiah 46:1   אשר היה דבר יהוה אל ירמיהו הנביא על הגוים

Jeremiah 46:2   למצרים על חיל פרעה נכו מלך מצרים אשר היה על נהר פרת בכרכמש אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה

Jeremiah 46:3   ערכו מגן וצנה וגשו למלחמה

Jeremiah 46:4   אסרו הסוסים ועלו הפרשים והתיצבו בכובעים מרקו הרמחים לבשו הסרינת

Jeremiah 46:5   מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם יהוה

Jeremiah 46:6   אל ינוס הקל ואל ימלט הגבור צפונה על יד נהר פרת כשלו ונפלו

Jeremiah 46:7   מי זה כיאר יעלה כנהרות יתגעשו מימיו

Jeremiah 46:8   מצרים כיאר יעלה וכנהרות יתגעשו מים ויאמר אעלה אכסה ארץ אבידה עיר וישבי בה

Jeremiah 46:9   עלו הסוסים והתהללו הרכב ויצאו הגבורים כוש ופוט תפשי מגן ולודים תפשי דרכי קשת

Jeremiah 46:10   והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם כי זבח לאדני יהוה צבאות בארץ צפון אל נהר פרת

Jeremiah 46:11   עלי גלעד וקחי צרי בתולת בת מצרים לשוא הרביתי הרבית רפאות תעלה אין לך

Jeremiah 46:12   שמעו גוים קלונך וצוחתך מלאה הארץ כי גבור בגבור כשלו יחדיו נפלו שניהם

Jeremiah 46:13   הדבר אשר דבר יהוה אל ירמיהו הנביא לבוא נבוכדראצר מלך בבל להכות את ארץ מצרים

Jeremiah 46:14   הגידו במצרים והשמיעו במגדול והשמיעו בנף ובתחפנחס אמרו התיצב והכן לך כי אכלה חרב סביביך

Jeremiah 46:15   מדוע נסחף אביריך לא עמד כי יהוה הדפו

Jeremiah 46:16   הרבה כושל גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה

Jeremiah 46:17   קראו שם פרעה מלך מצרים שאון העביר המועד

Jeremiah 46:18   חי אני נאם המלך יהוה צבאות שמו כי כתבור בהרים וככרמל בים יבוא

Jeremiah 46:19   כלי גולה עשי לך יושבת בת מצרים כי נף לשמה תהיה ונצתה מאין יושב

Jeremiah 46:20   עגלה יפה פיה מצרים קרץ מצפון בא בא

Jeremiah 46:21   גם שכריה בקרבה כעגלי מרבק כי גם המה הפנו נסו יחדיו לא עמדו כי יום אידם בא עליהם עת פקדתם

Jeremiah 46:22   קולה כנחש ילך כי בחיל ילכו ובקרדמות באו לה כחטבי עצים

Jeremiah 46:23   כרתו יערה נאם יהוה כי לא יחקר כי רבו מארבה ואין להם מספר

Jeremiah 46:24   הבישה בת מצרים נתנה ביד עם צפון

Jeremiah 46:25   אמר יהוה צבאות אלהי ישראל הנני פוקד אל אמון מנא ועל פרעה ועל מצרים ועל אלהיה ועל מלכיה ועל פרעה ועל הבטחים בו

Jeremiah 46:26   ונתתים ביד מבקשי נפשם וביד נבוכדראצר מלך בבל וביד עבדיו ואחרי כן תשכן כימי קדם נאם יהוה

Jeremiah 46:27   ואתה אל תירא עבדי יעקב ואל תחת ישראל כי הנני מושעך מרחוק ואת זרעך מארץ שבים ושב יעקוב ושקט ושאנן ואין מחריד

Jeremiah 46:28   אתה אל תירא עבדי יעקב נאם יהוה כי אתך אני כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך

Jeremiah 47:1   אשר היה דבר יהוה אל ירמיהו הנביא אל פלשתים בטרם יכה פרעה את עזה

Jeremiah 47:2   כה אמר יהוה הנה מים עלים מצפון והיו לנחל שוטף וישטפו ארץ ומלואה עיר וישבי בה וזעקו האדם והילל כל יושב הארץ

Jeremiah 47:3   מקול שעטת פרסות אביריו מרעש לרכבו המון גלגליו לא הפנו אבות אל בנים מרפיון ידים

Jeremiah 47:4   על היום הבא לשדוד את כל פלשתים להכרית לצר ולצידון כל שריד עזר כי שדד יהוה את פלשתים שארית אי כפתור

Jeremiah 47:5   באה קרחה אל עזה נדמתה אשקלון שארית עמקם עד מתי תתגודדי

Jeremiah 47:6   הוי חרב ליהוה עד אנה לא תשקטי האספי אל תערך הרגעי ודמי

Jeremiah 47:7   איך תשקטי ויהוה צוה לה אל אשקלון ואל חוף הים שם יעדה

Jeremiah 48:1   למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה

Jeremiah 48:2   אין עוד תהלת מואב בחשבון חשבו עליה רעה לכו ונכריתנה מגוי גם מדמן תדמי אחריך תלך חרב

Jeremiah 48:3   קול צעקה מחרונים שד ושבר גדול

Jeremiah 48:4   נשברה מואב השמיעו זעקה צעוריה צעיריה

Jeremiah 48:5   כי מעלה הלחות הלוחית בבכי יעלה בכי כי במורד חורנים צרי צעקת שבר שמעו

Jeremiah 48:6   נסו מלטו נפשכם ותהיינה כערוער במדבר

Jeremiah 48:7   כי יען בטחך במעשיך ובאוצרותיך גם את תלכדי ויצא כמיש כמוש בגולה כהניו ושריו יחד יחדיו

Jeremiah 48:8   ויבא שדד אל כל עיר ועיר לא תמלט ואבד העמק ונשמד המישר אשר אמר יהוה

Jeremiah 48:9   תנו ציץ למואב כי נצא תצא ועריה לשמה תהיינה מאין יושב בהן

Jeremiah 48:10   ארור עשה מלאכת יהוה רמיה וארור מנע חרבו מדם

Jeremiah 48:11   שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר

Jeremiah 48:12   לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו

Jeremiah 48:13   ובש מואב מכמוש כאשר בשו בית ישראל מבית אל מבטחם

Jeremiah 48:14   איך תאמרו גבורים אנחנו ואנשי חיל למלחמה

Jeremiah 48:15   שדד מואב ועריה עלה ומבחר בחוריו ירדו לטבח נאם המלך יהוה צבאות שמו

Jeremiah 48:16   קרוב איד מואב לבוא ורעתו מהרה מאד

Jeremiah 48:17   נדו לו כל סביביו וכל ידעי שמו אמרו איכה נשבר מטה עז מקל תפארה

Jeremiah 48:18   רדי מכבוד ישבי ושבי בצמא ישבת בת דיבון כי שדד מואב עלה בך שחת מבצריך

Jeremiah 48:19   אל דרך עמדי וצפי יושבת ערוער שאלי נס ונמלטה אמרי מה נהיתה

Jeremiah 48:20   הביש מואב כי חתה הילילי הילילו וזעקי וזעקו הגידו בארנון כי שדד מואב

Jeremiah 48:21   ומשפט בא אל ארץ המישר אל חלון ואל יהצה ועל מופעת מיפעת

Jeremiah 48:22   ועל דיבון ועל נבו ועל בית דבלתים

Jeremiah 48:23   ועל קריתים ועל בית גמול ועל בית מעון

Jeremiah 48:24   ועל קריות ועל בצרה ועל כל ערי ארץ מואב הרחקות והקרבות

Jeremiah 48:25   נגדעה קרן מואב וזרעו נשברה נאם יהוה

Jeremiah 48:26   השכירהו כי על יהוה הגדיל וספק מואב בקיאו והיה לשחק גם הוא

Jeremiah 48:27   ואם לוא השחק היה לך ישראל אם בגנבים נמצאה נמצא כי מדי דבריך בו תתנודד

Jeremiah 48:28   עזבו ערים ושכנו בסלע ישבי מואב והיו כיונה תקנן בעברי פי פחת

Jeremiah 48:29   שמענו גאון מואב גאה מאד גבהו וגאונו וגאותו ורם לבו

Jeremiah 48:30   אני ידעתי נאם יהוה עברתו ולא כן בדיו לא כן עשו

Jeremiah 48:31   על כן על מואב איליל ולמואב כלה אזעק אל אנשי קיר חרש יהגה

Jeremiah 48:32   מבכי יעזר אבכה לך הגפן שבמה נטישתיך עברו ים עד ים יעזר נגעו על קיצך ועל בצירך שדד נפל

Jeremiah 48:33   ונאספה שמחה וגיל מכרמל ומארץ מואב ויין מיקבים השבתי לא ידרך הידד הידד לא הידד

Jeremiah 48:34   מזעקת חשבון עד אלעלה עד יהץ נתנו קולם מצער עד חרנים עגלת שלשיה כי גם מי נמרים למשמות יהיו

Jeremiah 48:35   והשבתי למואב נאם יהוה מעלה במה ומקטיר לאלהיו

Jeremiah 48:36   על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו

Jeremiah 48:37   כי כל ראש קרחה וכל זקן גרעה על כל ידים גדדת ועל מתנים שק

Jeremiah 48:38   על כל גגות מואב וברחבתיה כלה מספד כי שברתי את מואב ככלי אין חפץ בו נאם יהוה

Jeremiah 48:39   איך חתה הילילו איך הפנה ערף מואב בוש והיה מואב לשחק ולמחתה לכל סביביו

Jeremiah 48:40   כי כה אמר יהוה הנה כנשר ידאה ופרש כנפיו אל מואב

Jeremiah 48:41   נלכדה הקריות והמצדות נתפשה והיה לב גבורי מואב ביום ההוא כלב אשה מצרה

Jeremiah 48:42   ונשמד מואב מעם כי על יהוה הגדיל

Jeremiah 48:43   פחד ופחת ופח עליך יושב מואב נאם יהוה

Jeremiah 48:44   הניס הנס מפני הפחד יפל אל הפחת והעלה מן הפחת ילכד בפח כי אביא אליה אל מואב שנת פקדתם נאם יהוה

Jeremiah 48:45   בצל חשבון עמדו מכח נסים כי אש יצא מחשבון ולהבה מבין סיחון ותאכל פאת מואב וקדקד בני שאון

Jeremiah 48:46   אוי לך מואב אבד עם כמוש כי לקחו בניך בשבי ובנתיך בשביה

Jeremiah 48:47   ושבתי שבות מואב באחרית הימים נאם יהוה עד הנה משפט מואב

Jeremiah 49:1   לבני עמון כה אמר יהוה הבנים אין לישראל אם יורש אין לו מדוע ירש מלכם את גד ועמו בעריו ישב

Jeremiah 49:2   לכן הנה ימים באים נאם יהוה והשמעתי אל רבת בני עמון תרועת מלחמה והיתה לתל שממה ובנתיה באש תצתנה וירש ישראל את ירשיו אמר יהוה

Jeremiah 49:3   הילילי חשבון כי שדדה עי צעקנה בנות רבה חגרנה שקים ספדנה והתשוטטנה בגדרות כי מלכם בגולה ילך כהניו ושריו יחדיו

Jeremiah 49:4   מה תתהללי בעמקים זב עמקך הבת השובבה הבטחה באצרתיה מי יבוא אלי

Jeremiah 49:5   הנני מביא עליך פחד נאם אדני יהוה צבאות מכל סביביך ונדחתם איש לפניו ואין מקבץ לנדד

Jeremiah 49:6   ואחרי כן אשיב את שבות בני עמון נאם יהוה

Jeremiah 49:7   לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם

Jeremiah 49:8   נסו הפנו העמיקו לשבת ישבי דדן כי איד עשו הבאתי עליו עת פקדתיו

Jeremiah 49:9   אם בצרים באו לך לא ישארו עוללות אם גנבים בלילה השחיתו דים

Jeremiah 49:10   כי אני חשפתי את עשו גליתי את מסתריו ונחבה לא יוכל שדד זרעו ואחיו ושכניו ואיננו

Jeremiah 49:11   עזבה יתמיך אני אחיה ואלמנתיך עלי תבטחו

Jeremiah 49:12   כי כה אמר יהוה הנה אשר אין משפטם לשתות הכוס שתו ישתו ואתה הוא נקה תנקה לא תנקה כי שתה תשתה

Jeremiah 49:13   כי בי נשבעתי נאם יהוה כי לשמה לחרפה לחרב ולקללה תהיה בצרה וכל עריה תהיינה לחרבות עולם

Jeremiah 49:14   שמועה שמעתי מאת יהוה וציר בגוים שלוח התקבצו ובאו עליה וקומו למלחמה

Jeremiah 49:15   כי הנה קטן נתתיך בגוים בזוי באדם

Jeremiah 49:16   תפלצתך השיא אתך זדון לבך שכני בחגוי הסלע תפשי מרום גבעה כי תגביה כנשר קנך משם אורידך נאם יהוה

Jeremiah 49:17   והיתה אדום לשמה כל עבר עליה ישם וישרק על כל מכותה

Jeremiah 49:18   כמהפכת סדם ועמרה ושכניה אמר יהוה לא ישב שם איש ולא יגור בה בן אדם

Jeremiah 49:19   הנה כאריה יעלה מגאון הירדן אל נוה איתן כי ארגיעה אריצנו מעליה ומי בחור אליה אפקד כי מי כמוני ומי יעידני ומי זה רעה אשר יעמד לפני

Jeremiah 49:20   לכן שמעו עצת יהוה אשר יעץ אל אדום ומחשבותיו אשר חשב אל ישבי תימן אם לא יסחבום צעירי הצאן אם לא ישים עליהם נוהם

Jeremiah 49:21   מקול נפלם רעשה הארץ צעקה בים סוף נשמע קולה

Jeremiah 49:22   הנה כנשר יעלה וידאה ויפרש כנפיו על בצרה והיה לב גבורי אדום ביום ההוא כלב אשה מצרה

Jeremiah 49:23   לדמשק בושה חמת וארפד כי שמעה רעה שמעו נמגו בים דאגה השקט לא יוכל

Jeremiah 49:24   רפתה דמשק הפנתה לנוס ורטט החזיקה צרה וחבלים אחזתה כיולדה

Jeremiah 49:25   איך לא עזבה עיר תהלה תהלת קרית משושי

Jeremiah 49:26   לכן יפלו בחוריה ברחבתיה וכל אנשי המלחמה ידמו ביום ההוא נאם יהוה צבאות

Jeremiah 49:27   והצתי אש בחומת דמשק ואכלה ארמנות בן הדד

Jeremiah 49:28   לקדר ולממלכות חצור אשר הכה נבוכדראצור נבוכדראצר מלך בבל כה אמר יהוה קומו עלו אל קדר ושדדו את בני קדם

Jeremiah 49:29   אהליהם וצאנם יקחו יריעותיהם וכל כליהם וגמליהם ישאו להם וקראו עליהם מגור מסביב

Jeremiah 49:30   נסו נדו מאד העמיקו לשבת ישבי חצור נאם יהוה כי יעץ עליכם נבוכדראצר מלך בבל עצה וחשב עליהם עליכם מחשבה

Jeremiah 49:31   קומו עלו אל גוי שליו יושב לבטח נאם יהוה לא דלתים ולא בריח לו בדד ישכנו

Jeremiah 49:32   והיו גמליהם לבז והמון מקניהם לשלל וזרתים לכל רוח קצוצי פאה ומכל עבריו אביא את אידם נאם יהוה

Jeremiah 49:33   והיתה חצור למעון תנים שממה עד עולם לא ישב שם איש ולא יגור בה בן אדם

Jeremiah 49:34   אשר היה דבר יהוה אל ירמיהו הנביא אל עילם בראשית מלכות צדקיה מלך יהודה לאמר

Jeremiah 49:35   כה אמר יהוה צבאות הנני שבר את קשת עילם ראשית גבורתם

Jeremiah 49:36   והבאתי אל עילם ארבע רוחות מארבע קצות השמים וזרתים לכל הרחות האלה ולא יהיה הגוי אשר לא יבוא שם נדחי עולם עילם

Jeremiah 49:37   והחתתי את עילם לפני איביהם ולפני מבקשי נפשם והבאתי עליהם רעה את חרון אפי נאם יהוה ושלחתי אחריהם את החרב עד כלותי אותם

Jeremiah 49:38   ושמתי כסאי בעילם והאבדתי משם מלך ושרים נאם יהוה

Jeremiah 49:39   והיה באחרית הימים אשוב אשיב את שבית שבות עילם נאם יהוה

Jeremiah 50:1   הדבר אשר דבר יהוה אל בבל אל ארץ כשדים ביד ירמיהו הנביא

Jeremiah 50:2   הגידו בגוים והשמיעו ושאו נס השמיעו אל תכחדו אמרו נלכדה בבל הביש בל חת מרדך הבישו עצביה חתו גלוליה

Jeremiah 50:3   כי עלה עליה גוי מצפון הוא ישית את ארצה לשמה ולא יהיה יושב בה מאדם ועד בהמה נדו הלכו

Jeremiah 50:4   בימים ההמה ובעת ההיא נאם יהוה יבאו בני ישראל המה ובני יהודה יחדו הלוך ובכו ילכו ואת יהוה אלהיהם יבקשו

Jeremiah 50:5   ציון ישאלו דרך הנה פניהם באו ונלוו אל יהוה ברית עולם לא תשכח

Jeremiah 50:6   צאן אבדות היה היו עמי רעיהם התעום הרים שובבים שובבום מהר אל גבעה הלכו שכחו רבצם

Jeremiah 50:7   כל מוצאיהם אכלום וצריהם אמרו לא נאשם תחת אשר חטאו ליהוה נוה צדק ומקוה אבותיהם יהוה

Jeremiah 50:8   נדו מתוך בבל ומארץ כשדים יצאו צאו והיו כעתודים לפני צאן

Jeremiah 50:9   כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד חציו כגבור משכיל לא ישוב ריקם

Jeremiah 50:10   והיתה כשדים לשלל כל שלליה ישבעו נאם יהוה

Jeremiah 50:11   כי תשמחי תשמחו כי תעלזי תעלזו שסי נחלתי כי תפושי תפושו כעגלה דשה ותצהלי ותצהלו כאברים

Jeremiah 50:12   בושה אמכם מאד חפרה יולדתכם הנה אחרית גוים מדבר ציה וערבה

Jeremiah 50:13   מקצף יהוה לא תשב והיתה שממה כלה כל עבר על בבל ישם וישרק על כל מכותיה

Jeremiah 50:14   ערכו על בבל סביב כל דרכי קשת ידו אליה אל תחמלו אל חץ כי ליהוה חטאה

Jeremiah 50:15   הריעו עליה סביב נתנה ידה נפלו אשויתיה אשיותיה נהרסו חומותיה כי נקמת יהוה היא הנקמו בה כאשר עשתה עשו לה

Jeremiah 50:16   כרתו זורע מבבל ותפש מגל בעת קציר מפני חרב היונה איש אל עמו יפנו ואיש לארצו ינסו

Jeremiah 50:17   שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל

Jeremiah 50:18   לכן כה אמר יהוה צבאות אלהי ישראל הנני פקד אל מלך בבל ואל ארצו כאשר פקדתי אל מלך אשור

Jeremiah 50:19   ושבבתי את ישראל אל נוהו ורעה הכרמל והבשן ובהר אפרים והגלעד תשבע נפשו

Jeremiah 50:20   בימים ההם ובעת ההיא נאם יהוה יבקש את עון ישראל ואיננו ואת חטאת יהודה ולא תמצאינה כי אסלח לאשר אשאיר

Jeremiah 50:21   על הארץ מרתים עלה עליה ואל יושבי פקוד חרב והחרם אחריהם נאם יהוה ועשה ככל אשר צויתיך

Jeremiah 50:22   קול מלחמה בארץ ושבר גדול

Jeremiah 50:23   איך נגדע וישבר פטיש כל הארץ איך היתה לשמה בבל בגוים

Jeremiah 50:24   יקשתי לך וגם נלכדת בבל ואת לא ידעת נמצאת וגם נתפשת כי ביהוה התגרית

Jeremiah 50:25   פתח יהוה את אוצרו ויוצא את כלי זעמו כי מלאכה היא לאדני יהוה צבאות בארץ כשדים

Jeremiah 50:26   באו לה מקץ פתחו מאבסיה סלוה כמו ערמים והחרימוה אל תהי לה שארית

Jeremiah 50:27   חרבו כל פריה ירדו לטבח הוי עליהם כי בא יומם עת פקדתם

Jeremiah 50:28   קול נסים ופלטים מארץ בבל להגיד בציון את נקמת יהוה אלהינו נקמת היכלו

Jeremiah 50:29   השמיעו אל בבל רבים כל דרכי קשת חנו עליה סביב אל יהי לה פלטה שלמו לה כפעלה ככל אשר עשתה עשו לה כי אל יהוה זדה אל קדוש ישראל

Jeremiah 50:30   לכן יפלו בחוריה ברחבתיה וכל אנשי מלחמתה ידמו ביום ההוא נאם יהוה

Jeremiah 50:31   הנני אליך זדון נאם אדני יהוה צבאות כי בא יומך עת פקדתיך

Jeremiah 50:32   וכשל זדון ונפל ואין לו מקים והצתי אש בעריו ואכלה כל סביבתיו

Jeremiah 50:33   כה אמר יהוה צבאות עשוקים בני ישראל ובני יהודה יחדו וכל שביהם החזיקו בם מאנו שלחם

Jeremiah 50:34   גאלם חזק יהוה צבאות שמו ריב יריב את ריבם למען הרגיע את הארץ והרגיז לישבי בבל

Jeremiah 50:35   חרב על כשדים נאם יהוה ואל ישבי בבל ואל שריה ואל חכמיה

Jeremiah 50:36   חרב אל הבדים ונאלו חרב אל גבוריה וחתו

Jeremiah 50:37   חרב אל סוסיו ואל רכבו ואל כל הערב אשר בתוכה והיו לנשים חרב אל אוצרתיה ובזזו

Jeremiah 50:38   חרב אל מימיה ויבשו כי ארץ פסלים היא ובאימים יתהללו

Jeremiah 50:39   לכן ישבו ציים את איים וישבו בה בנות יענה ולא תשב עוד לנצח ולא תשכון עד דור ודור

Jeremiah 50:40   כמהפכת אלהים את סדם ואת עמרה ואת שכניה נאם יהוה לא ישב שם איש ולא יגור בה בן אדם

Jeremiah 50:41   הנה עם בא מצפון וגוי גדול ומלכים רבים יערו מירכתי ארץ

Jeremiah 50:42   קשת וכידן יחזיקו אכזרי המה ולא ירחמו קולם כים יהמה ועל סוסים ירכבו ערוך כאיש למלחמה עליך בת בבל

Jeremiah 50:43   שמע מלך בבל את שמעם ורפו ידיו צרה החזיקתהו חיל כיולדה

Jeremiah 50:44   הנה כאריה יעלה מגאון הירדן אל נוה איתן כי ארגעה ארוצם אריצם מעליה ומי בחור אליה אפקד כי מי כמוני ומי יועדני ומי זה רעה אשר יעמד לפני

Jeremiah 50:45   לכן שמעו עצת יהוה אשר יעץ אל בבל ומחשבותיו אשר חשב אל ארץ כשדים אם לא יסחבום צעירי הצאן אם לא ישים עליהם נוה

Jeremiah 50:46   מקול נתפשה בבל נרעשה הארץ וזעקה בגוים נשמע

Jeremiah 51:1   כה אמר יהוה הנני מעיר על בבל ואל ישבי לב קמי רוח משחית

Jeremiah 51:2   ושלחתי לבבל זרים וזרוה ויבקקו את ארצה כי היו עליה מסביב ביום רעה

Jeremiah 51:3   אל ידרך ידרך הדרך קשתו ואל יתעל בסרינו ואל תחמלו אל בחריה החרימו כל צבאה

Jeremiah 51:4   ונפלו חללים בארץ כשדים ומדקרים בחוצותיה

Jeremiah 51:5   כי לא אלמן ישראל ויהודה מאלהיו מיהוה צבאות כי ארצם מלאה אשם מקדוש ישראל

Jeremiah 51:6   נסו מתוך בבל ומלטו איש נפשו אל תדמו בעונה כי עת נקמה היא ליהוה גמול הוא משלם לה

Jeremiah 51:7   כוס זהב בבל ביד יהוה משכרת כל הארץ מיינה שתו גוים על כן יתהללו גוים

Jeremiah 51:8   פתאם נפלה בבל ותשבר הילילו עליה קחו צרי למכאובה אולי תרפא

Jeremiah 51:9   רפאנו רפינו את בבל ולא נרפתה עזבוה ונלך איש לארצו כי נגע אל השמים משפטה ונשא עד שחקים

Jeremiah 51:10   הוציא יהוה את צדקתינו באו ונספרה בציון את מעשה יהוה אלהינו

Jeremiah 51:11   הברו החצים מלאו השלטים העיר יהוה את רוח מלכי מדי כי על בבל מזמתו להשחיתה כי נקמת יהוה היא נקמת היכלו

Jeremiah 51:12   אל חומת בבל שאו נס החזיקו המשמר הקימו שמרים הכינו הארבים כי גם זמם יהוה גם עשה את אשר דבר אל ישבי בבל

Jeremiah 51:13   שכנתי שכנת על מים רבים רבת אוצרת בא קצך אמת בצעך

Jeremiah 51:14   נשבע יהוה צבאות בנפשו כי אם מלאתיך אדם כילק וענו עליך הידד

Jeremiah 51:15   עשה ארץ בכחו מכין תבל בחכמתו ובתבונתו נטה שמים

Jeremiah 51:16   לקול תתו המון מים בשמים ויעל נשאים מקצה ארץ ברקים למטר עשה ויצא רוח מאצרתיו

Jeremiah 51:17   נבער כל אדם מדעת הביש כל צרף מפסל כי שקר נסכו ולא רוח בם

Jeremiah 51:18   הבל המה מעשה תעתעים בעת פקדתם יאבדו

Jeremiah 51:19   לא כאלה חלק יעקוב כי יוצר הכל הוא ושבט נחלתו יהוה צבאות שמו

Jeremiah 51:20   מפץ אתה לי כלי מלחמה ונפצתי בך גוים והשחתי בך ממלכות

Jeremiah 51:21   ונפצתי בך סוס ורכבו ונפצתי בך רכב ורכבו

Jeremiah 51:22   ונפצתי בך איש ואשה ונפצתי בך זקן ונער ונפצתי בך בחור ובתולה

Jeremiah 51:23   ונפצתי בך רעה ועדרו ונפצתי בך אכר וצמדו ונפצתי בך פחות וסגנים

Jeremiah 51:24   ושלמתי לבבל ולכל יושבי כשדים את כל רעתם אשר עשו בציון לעיניכם נאם יהוה

Jeremiah 51:25   הנני אליך הר המשחית נאם יהוה המשחית את כל הארץ ונטיתי את ידי עליך וגלגלתיך מן הסלעים ונתתיך להר שרפה

Jeremiah 51:26   ולא יקחו ממך אבן לפנה ואבן למוסדות כי שממות עולם תהיה נאם יהוה

Jeremiah 51:27   שאו נס בארץ תקעו שופר בגוים קדשו עליה גוים השמיעו עליה ממלכות אררט מני ואשכנז פקדו עליה טפסר העלו סוס כילק סמר

Jeremiah 51:28   קדשו עליה גוים את מלכי מדי את פחותיה ואת כל סגניה ואת כל ארץ ממשלתו

Jeremiah 51:29   ותרעש הארץ ותחל כי קמה על בבל מחשבות יהוה לשום את ארץ בבל לשמה מאין יושב

Jeremiah 51:30   חדלו גבורי בבל להלחם ישבו במצדות נשתה גבורתם היו לנשים הציתו משכנתיה נשברו בריחיה

Jeremiah 51:31   רץ לקראת רץ ירוץ ומגיד לקראת מגיד להגיד למלך בבל כי נלכדה עירו מקצה

Jeremiah 51:32   והמעברות נתפשו ואת האגמים שרפו באש ואנשי המלחמה נבהלו

Jeremiah 51:33   כי כה אמר יהוה צבאות אלהי ישראל בת בבל כגרן עת הדריכה עוד מעט ובאה עת הקציר לה

Jeremiah 51:34   אכלנו אכלני הממנו הממני נבוכדראצר מלך בבל הציגנו הציגני כלי ריק בלענו בלעני כתנין מלא כרשו מעדני הדיחנו הדיחני

Jeremiah 51:35   חמסי ושארי על בבל תאמר ישבת ציון ודמי אל ישבי כשדים תאמר ירושל͏ם

Jeremiah 51:36   לכן כה אמר יהוה הנני רב את ריבך ונקמתי את נקמתך והחרבתי את ימה והבשתי את מקורה

Jeremiah 51:37   והיתה בבל לגלים מעון תנים שמה ושרקה מאין יושב

Jeremiah 51:38   יחדו ככפרים ישאגו נערו כגורי אריות

Jeremiah 51:39   בחמם אשית את משתיהם והשכרתים למען יעלזו וישנו שנת עולם ולא יקיצו נאם יהוה

Jeremiah 51:40   אורידם ככרים לטבוח כאילים עם עתודים

Jeremiah 51:41   איך נלכדה ששך ותתפש תהלת כל הארץ איך היתה לשמה בבל בגוים

Jeremiah 51:42   עלה על בבל הים בהמון גליו נכסתה

Jeremiah 51:43   היו עריה לשמה ארץ ציה וערבה ארץ לא ישב בהן כל איש ולא יעבר בהן בן אדם

Jeremiah 51:44   ופקדתי על בל בבבל והצאתי את בלעו מפיו ולא ינהרו אליו עוד גוים גם חומת בבל נפלה

Jeremiah 51:45   צאו מתוכה עמי ומלטו איש את נפשו מחרון אף יהוה

Jeremiah 51:46   ופן ירך לבבכם ותיראו בשמועה הנשמעת בארץ ובא בשנה השמועה ואחריו בשנה השמועה וחמס בארץ ומשל על משל

Jeremiah 51:47   לכן הנה ימים באים ופקדתי על פסילי בבל וכל ארצה תבוש וכל חלליה יפלו בתוכה

Jeremiah 51:48   ורננו על בבל שמים וארץ וכל אשר בהם כי מצפון יבוא לה השודדים נאם יהוה

Jeremiah 51:49   גם בבל לנפל חללי ישראל גם לבבל נפלו חללי כל הארץ

Jeremiah 51:50   פלטים מחרב הלכו אל תעמדו זכרו מרחוק את יהוה וירושל͏ם תעלה על לבבכם

Jeremiah 51:51   בשנו כי שמענו חרפה כסתה כלמה פנינו כי באו זרים על מקדשי בית יהוה

Jeremiah 51:52   לכן הנה ימים באים נאם יהוה ופקדתי על פסיליה ובכל ארצה יאנק חלל

Jeremiah 51:53   כי תעלה בבל השמים וכי תבצר מרום עזה מאתי יבאו שדדים לה נאם יהוה

Jeremiah 51:54   קול זעקה מבבל ושבר גדול מארץ כשדים

Jeremiah 51:55   כי שדד יהוה את בבל ואבד ממנה קול גדול והמו גליהם כמים רבים נתן שאון קולם

Jeremiah 51:56   כי בא עליה על בבל שודד ונלכדו גבוריה חתתה קשתותם כי אל גמלות יהוה שלם ישלם

Jeremiah 51:57   והשכרתי שריה וחכמיה פחותיה וסגניה וגבוריה וישנו שנת עולם ולא יקיצו נאם המלך יהוה צבאות שמו

Jeremiah 51:58   כה אמר יהוה צבאות חמות בבל הרחבה ערער תתערער ושעריה הגבהים באש יצתו ויגעו עמים בדי ריק ולאמים בדי אש ויעפו

Jeremiah 51:59   הדבר אשר צוה ירמיהו הנביא את שריה בן נריה בן מחסיה בלכתו את צדקיהו מלך יהודה בבל בשנת הרבעית למלכו ושריה שר מנוחה

Jeremiah 51:60   ויכתב ירמיהו את כל הרעה אשר תבוא אל בבל אל ספר אחד את כל הדברים האלה הכתבים אל בבל

Jeremiah 51:61   ויאמר ירמיהו אל שריה כבאך בבל וראית וקראת את כל הדברים האלה

Jeremiah 51:62   ואמרת יהוה אתה דברת אל המקום הזה להכריתו לבלתי היות בו יושב למאדם ועד בהמה כי שממות עולם תהיה

Jeremiah 51:63   והיה ככלתך לקרא את הספר הזה תקשר עליו אבן והשלכתו אל תוך פרת

Jeremiah 51:64   ואמרת ככה תשקע בבל ולא תקום מפני הרעה אשר אנכי מביא עליה ויעפו עד הנה דברי ירמיהו

Jeremiah 52:1   בן עשרים ואחת שנה צדקיהו במלכו ואחת עשרה שנה מלך בירושל͏ם ושם אמו חמיטל חמוטל בת ירמיהו מלבנה

Jeremiah 52:2   ויעש הרע בעיני יהוה ככל אשר עשה יהויקים

Jeremiah 52:3   כי על אף יהוה היתה בירושל͏ם ויהודה עד השליכו אותם מעל פניו וימרד צדקיהו במלך בבל

Jeremiah 52:4   ויהי בשנה התשעית למלכו בחדש העשירי בעשור לחדש בא נבוכדראצר מלך בבל הוא וכל חילו על ירושלם ויחנו עליה ויבנו עליה דיק סביב

Jeremiah 52:5   ותבא העיר במצור עד עשתי עשרה שנה למלך צדקיהו

Jeremiah 52:6   בחדש הרביעי בתשעה לחדש ויחזק הרעב בעיר ולא היה לחם לעם הארץ

Jeremiah 52:7   ותבקע העיר וכל אנשי המלחמה יברחו ויצאו מהעיר לילה דרך שער בין החמתים אשר על גן המלך וכשדים על העיר סביב וילכו דרך הערבה

Jeremiah 52:8   וירדפו חיל כשדים אחרי המלך וישיגו את צדקיהו בערבת ירחו וכל חילו נפצו מעליו

Jeremiah 52:9   ויתפשו את המלך ויעלו אתו אל מלך בבל רבלתה בארץ חמת וידבר אתו משפטים

Jeremiah 52:10   וישחט מלך בבל את בני צדקיהו לעיניו וגם את כל שרי יהודה שחט ברבלתה

Jeremiah 52:11   ואת עיני צדקיהו עור ויאסרהו בנחשתים ויבאהו מלך בבל בבלה ויתנהו בבית בית הפקדת עד יום מותו

Jeremiah 52:12   ובחדש ה͏חמישי בעשור לחדש היא שנת תשע עשרה שנה למלך נבוכדראצר מלך בבל בא נבוזראדן רב טבחים עמד לפני מלך בבל בירושל͏ם

Jeremiah 52:13   וישרף את בית יהוה ואת בית המלך ואת כל בתי ירושל͏ם ואת כל בית הגדול שרף באש

Jeremiah 52:14   ואת כל חמות ירושל͏ם סביב נתצו כל חיל כשדים אשר את רב טבחים

Jeremiah 52:15   ומדלות העם ואת יתר העם הנשארים בעיר ואת הנפלים אשר נפלו אל מלך בבל ואת יתר האמון הגלה נבוזראדן רב טבחים

Jeremiah 52:16   ומדלות הארץ השאיר נבוזראדן רב טבחים לכרמים וליגבים

Jeremiah 52:17   ואת עמודי הנחשת אשר לבית יהוה ואת המכנות ואת ים הנחשת אשר בבית יהוה שברו כשדים וישאו את כל נחשתם בבלה

Jeremiah 52:18   ואת הסרות ואת היעים ואת המזמרות ואת המזרקת ואת הכפות ואת כל כלי הנחשת אשר ישרתו בהם לקחו

Jeremiah 52:19   ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשר זהב זהב ואשר כסף כסף לקח רב טבחים

Jeremiah 52:20   העמודים שנים הים אחד והבקר שנים עשר נחשת אשר תחת המכנות אשר עשה המלך שלמה לבית יהוה לא היה משקל לנחשתם כל הכלים האלה

Jeremiah 52:21   והעמודים שמנה עשרה אמה קומה קומת העמד האחד וחוט שתים עשרה אמה יסבנו ועביו ארבע אצבעות נבוב

Jeremiah 52:22   וכתרת עליו נחשת וקומת הכתרת האחת חמש אמות ושבכה ורמונים על הכותרת סביב הכל נחשת וכאלה לעמוד השני ורמונים

Jeremiah 52:23   ויהיו הרמנים תשעים וששה רוחה כל הרמונים מאה על השבכה סביב

Jeremiah 52:24   ויקח רב טבחים את שריה כהן הראש ואת צפניה כהן המשנה ואת שלשת שמרי הסף

Jeremiah 52:25   ומן העיר לקח סריס אחד א‍שר היה פקיד על אנשי המלחמה ושבעה אנשים מראי פני המלך אשר נמצאו בעיר ואת ספר שר הצבא המצבא את עם הארץ וששים איש מעם הארץ הנמצאים בתוך העיר

Jeremiah 52:26   ויקח אותם נבוזראדן רב טבחים וילך אותם אל מלך בבל רבלתה

Jeremiah 52:27   ויכה אותם מלך בבל וימתם ברבלה בארץ חמת ויגל יהודה מעל אדמתו

Jeremiah 52:28   זה העם אשר הגלה נבוכדראצר בשנת שבע יהודים שלשת אלפים ועשרים ושלשה

Jeremiah 52:29   בשנת שמונה עשרה לנבוכדראצר מירושלם נפש שמנה מאות שלשים ושנים

Jeremiah 52:30   בשנת שלש ועשרים לנבוכדראצר הגלה נבוזראדן רב טבחים יהודים נפש שבע מאות ארבעים וחמשה כל נפש ארבעת אלפים ושש מאות

Jeremiah 52:31   ויהי בשלשים ושבע שנה לגלות יהויכן מלך יהודה בשנים עשר חדש בעשרים וחמשה לחדש נשא אויל מרדך מלך בבל בשנת מלכתו את ראש יהויכין מלך יהודה ויצא אותו מבית הכליא הכלוא

Jeremiah 52:32   וידבר אתו טבות ויתן את כסאו ממעל לכסא מלכים המלכים אשר אתו בבבל

Jeremiah 52:33   ושנה את בגדי כלאו ואכל לחם לפניו תמיד כל ימי חיו

Jeremiah 52:34   וארחתו ארחת תמיד נתנה לו מאת מלך בבל דבר יום ביומו עד יום מותו כל ימי חייו