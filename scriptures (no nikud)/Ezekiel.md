ezekiel

ezekiel 1 1   ויהי בשלשים שנה ברביעי בחמשה לחדש ואני בתוך הגולה על נהר כבר נפתחו השמים ואראה מראות אלהים

ezekiel 1 2   בחמשה לחדש היא השנה החמישית לגלות המלך יויכין

ezekiel 1 3   היה היה דבר יהוה אל יחזקאל בן בוזי הכהן בארץ כשדים על נהר כבר ותהי עליו שם יד יהוה

ezekiel 1 4   וארא והנה רוח סערה באה מן הצפון ענן גדול ואש מתלקחת ונגה לו סביב ומתוכה כעין החשמל מתוך האש

ezekiel 1 5   ומתוכה דמות ארבע חיות וזה מראיהן דמות אדם להנה

ezekiel 1 6   וארבעה פנים לאחת וארבע כנפים לאחת להם

ezekiel 1 7   ורגליהם רגל ישרה וכף רגליהם ככף רגל עגל ונצצים כעין נחשת קלל

ezekiel 1 8   וידו וידי אדם מתחת כנפיהם על ארבעת רבעיהם ופניהם וכנפיהם לארבעתם

ezekiel 1 9   חברת אשה אל אחותה כנפיהם לא יסבו בלכתן איש אל עבר פניו ילכו

ezekiel 1 10   ודמות פניהם פני אדם ופני אריה אל הימין לארבעתם ופני שור מהשמאול לארבעתן ופני נשר לארבעתן

ezekiel 1 11   ופניהם וכנפיהם פרדות מלמעלה לאיש שתים חברות איש ושתים מכסות את גויתיהנה

ezekiel 1 12   ואיש אל עבר פניו ילכו אל אשר יהיה שמה הרוח ללכת ילכו לא יסבו בלכתן

ezekiel 1 13   ודמות החיות מראיהם כגחלי אש בערות כמראה הלפדים היא מתהלכת בין החיות ונגה לאש ומן האש יוצא ברק

ezekiel 1 14   והחיות רצוא ושוב כמראה הבזק

ezekiel 1 15   וארא החיות והנה אופן אחד בארץ אצל החיות לארבעת פניו

ezekiel 1 16   מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן

ezekiel 1 17   על ארבעת רבעיהן בלכתם ילכו לא יסבו בלכתן

ezekiel 1 18   וגביהן וגבה להם ויראה להם וגבתם מלאת עינים סביב לארבעתן

ezekiel 1 19   ובלכת החיות ילכו האופנים אצלם ובהנשא החיות מעל הארץ ינשאו האופנים

ezekiel 1 20   על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים

ezekiel 1 21   בלכתם ילכו ובעמדם י͏עמדו ובהנשאם מעל הארץ ינשאו האופנים לעמתם כי רוח החיה באופנים

ezekiel 1 22   ודמות על ראשי החיה רקיע כעין הקרח הנורא נטוי על ראשיהם מלמעלה

ezekiel 1 23   ותחת הרקיע כנפיהם ישרות אשה אל אחותה לאיש שתים מכסות להנה ולאיש שתים מכסות להנה את גויתיהם

ezekiel 1 24   ואשמע את קול כנפיהם כקול מים רבים כקול שדי בלכתם קול המלה כקול מחנה בעמדם תרפינה כנפיהן

ezekiel 1 25   ויהי קול מעל לרקיע אשר על ראשם בעמדם תרפינה כנפיהן

ezekiel 1 26   וממעל לרקיע אשר על ראשם כמראה אבן ספיר דמות כסא ועל דמות הכסא דמות כמראה אדם עליו מלמעלה

ezekiel 1 27   וארא כעין חשמל כמראה אש בית לה סביב ממראה מתניו ולמעלה וממראה מתניו ולמטה ראיתי כמראה אש ונגה לו סביב

ezekiel 1 28   כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד יהוה ואראה ואפל על פני ואשמע קול מדבר

ezekiel 2 1   ויאמר אלי בן אדם עמד על רגליך ואדבר אתך

ezekiel 2 2   ותבא בי רוח כאשר דבר אלי ותעמדני על רגלי ואשמע את מדבר אלי

ezekiel 2 3   ויאמר אלי בן אדם שולח אני אותך אל בני ישראל אל גוים המורדים אשר מרדו בי המה ואבותם פשעו בי עד עצם היום הזה

ezekiel 2 4   והבנים קשי פנים וחזקי לב אני שולח אותך אליהם ואמרת אליהם כה אמר אדני יהוה

ezekiel 2 5   והמה אם ישמעו ואם יחדלו כי בית מרי המה וידעו כי נביא היה בתוכם

ezekiel 2 6   ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי בית מרי המה

ezekiel 2 7   ודברת את דברי אליהם אם ישמעו ואם יחדלו כי מרי המה

ezekiel 2 8   ואתה בן אדם שמע את אשר אני מדבר אליך אל תהי מרי כבית המרי פצה פיך ואכל את אשר אני נתן אליך

ezekiel 2 9   ואראה והנה יד שלוחה אלי והנה בו מגלת ספר

ezekiel 2 10   ויפרש אותה לפני והיא כתובה פנים ואחור וכתוב אליה קנים והגה והי

ezekiel 3 1   ויאמר אלי בן אדם את אשר תמצא אכול אכול את המגלה הזאת ולך דבר אל בית ישראל

ezekiel 3 2   ואפתח את פי ויאכלני את המגלה הזאת

ezekiel 3 3   ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק

ezekiel 3 4   ויאמר אלי בן אדם לך בא אל בית ישראל ודברת בדברי אליהם

ezekiel 3 5   כי לא אל עם עמקי שפה וכבדי לשון אתה שלוח אל בית ישראל

ezekiel 3 6   לא אל עמים רבים עמקי שפה וכבדי לשון אשר לא תשמע דבריהם אם לא אליהם שלחתיך המה ישמעו אליך

ezekiel 3 7   ובית ישראל לא יאבו לשמע אליך כי אינם אבים לשמע אלי כי כל בית ישראל חזקי מצח וקשי לב המה

ezekiel 3 8   הנה נתתי את פניך חזקים לעמת פניהם ואת מצחך חזק לעמת מצחם

ezekiel 3 9   כשמיר חזק מצר נתתי מצחך לא תירא אותם ולא תחת מפניהם כי בית מרי המה

ezekiel 3 10   ויאמר אלי בן אדם את כל דברי אשר אדבר אליך קח בלבבך ובאזניך שמע

ezekiel 3 11   ולך בא אל הגולה אל בני עמך ודברת אליהם ואמרת אליהם כה אמר אדני יהוה אם ישמעו ואם יחדלו

ezekiel 3 12   ותשאני רוח ואשמע אחרי קול רעש גדול ברוך כבוד יהוה ממקומו

ezekiel 3 13   וקול כנפי החיות משיקות אשה אל אחותה וקול האופנים לעמתם וקול רעש גדול

ezekiel 3 14   ורוח נשאתני ותקחני ואלך מר בחמת רוחי ויד יהוה עלי חזקה

ezekiel 3 15   ואבוא אל הגולה תל אביב הישבים אל נהר כבר ואשר ואשב המה יושבים שם ואשב שם שבעת ימים משמים בתוכם

ezekiel 3 16   ויהי מקצה שבעת ימים ויהי דבר יהוה אלי לאמר

ezekiel 3 17   בן אדם צפה נתתיך לבית ישראל ושמעת מפי דבר והזהרת אותם ממני

ezekiel 3 18   באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש

ezekiel 3 19   ואתה כי הזהרת רשע ולא שב מרשעו ומדרכו הרשעה הוא בעונו ימות ואתה את נפשך הצלת

ezekiel 3 20   ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש

ezekiel 3 21   ואתה כי הזהרתו צדיק לבלתי חטא צדיק והוא לא חטא חיו יחיה כי נזהר ואתה את נפשך הצלת

ezekiel 3 22   ותהי עלי שם יד יהוה ויאמר אלי קום צא אל הבקעה ושם אדבר אותך

ezekiel 3 23   ואקום ואצא אל הבקעה והנה שם כבוד יהוה עמד ככבוד אשר ראיתי על נהר כבר ואפל על פני

ezekiel 3 24   ותבא בי רוח ותעמדני על רגלי וידבר אתי ויאמר אלי בא הסגר בתוך ביתך

ezekiel 3 25   ואתה בן אדם הנה נתנו עליך עבותים ואסרוך בהם ולא תצא בתוכם

ezekiel 3 26   ולשונך אדביק אל חכך ונאלמת ולא תהיה להם לאיש מוכיח כי בית מרי המה

ezekiel 3 27   ובדברי אותך אפתח את פיך ואמרת אליהם כה אמר אדני יהוה השמע ישמע והחדל יחדל כי בית מרי המה

ezekiel 4 1   ואתה בן אדם קח לך לבנה ונתתה אותה לפניך וחקות עליה עיר את ירושל͏ם

ezekiel 4 2   ונתתה עליה מצור ובנית עליה דיק ושפכת עליה סללה ונתתה עליה מחנות ושים עליה כרים סביב

ezekiel 4 3   ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה אות היא לבית ישראל

ezekiel 4 4   ואתה שכב על צדך השמאלי ושמת את עון בית ישראל עליו מספר הימים אשר תשכב עליו תשא את עונם

ezekiel 4 5   ואני נתתי לך את שני עונם למספר ימים שלש מאות ותשעים יום ונשאת עון בית ישראל

ezekiel 4 6   וכלית את אלה ושכבת על צדך הימיני הימני שנית ונשאת את עון בית יהודה ארבעים יום יום לשנה יום לשנה נתתיו לך

ezekiel 4 7   ואל מצור ירושלם תכין פניך וזרעך חשופה ונבאת עליה

ezekiel 4 8   והנה נתתי עליך עבותים ולא תהפך מצדך אל צדך עד כלותך ימי מצורך

ezekiel 4 9   ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם מספר הימים אשר אתה שוכב על צדך שלש מאות ותשעים יום תאכלנו

ezekiel 4 10   ומאכלך אשר תאכלנו במשקול עשרים שקל ליום מעת עד עת תאכלנו

ezekiel 4 11   ומים במשורה תשתה ששית ההין מעת עד עת תשתה

ezekiel 4 12   ועגת שערים תאכלנה והיא בגללי צאת האדם תעגנה לעיניהם

ezekiel 4 13   ויאמר יהוה ככה יאכלו בני ישראל את לחמם טמא בגוים אשר אדיחם שם

ezekiel 4 14   ואמר אהה אדני יהוה הנה נפשי לא מטמאה ונבלה וטרפה לא אכלתי מנעורי ועד עתה ולא בא בפי בשר פגול

ezekiel 4 15   ויאמר אלי ראה נתתי לך את צפועי צפיעי הבקר תחת גללי האדם ועשית את לחמך עליהם

ezekiel 4 16   ויאמר אלי בן אדם הנני שבר מטה לחם בירושלם ואכלו לחם במשקל ובדאגה ומים במשורה ובשממון ישתו

ezekiel 4 17   למען יחסרו לחם ומים ונשמו איש ואחיו ונמקו בעונם

ezekiel 5 1   ואתה בן אדם קח לך חרב חדה תער הגלבים תקחנה לך והעברת על ראשך ועל זקנך ולקחת לך מאזני משקל וחלקתם

ezekiel 5 2   שלשית באור תבעיר בתוך העיר כמלאת ימי המצור ול͏קחת את השלשית תכה בחרב סביבותיה והשלשית תזרה לרוח וחרב אריק אחריהם

ezekiel 5 3   ולקחת משם מעט במספר וצרת אותם בכנפיך

ezekiel 5 4   ומהם עוד תקח והשלכת אותם אל תוך האש ושרפת אתם באש ממנו תצא אש אל כל בית ישראל

ezekiel 5 5   כה אמר אדני יהוה זאת ירושלם בתוך הגוים שמתיה וסביבותיה ארצות

ezekiel 5 6   ותמר את משפטי לרשעה מן הגוים ואת חקותי מן הארצות אשר סביבותיה כי במשפטי מאסו וחקותי לא הלכו בהם

ezekiel 5 7   לכן כה אמר אדני יהוה יען המנכם מן הגוים אשר סביבותיכם בחקותי לא הלכתם ואת משפטי לא עשיתם וכמשפטי הגוים אשר סביבותיכם לא עשיתם

ezekiel 5 8   לכן כה אמר אדני יהוה הנני עליך גם אני ועשיתי בתוכך משפטים לעיני הגוים

ezekiel 5 9   ועשיתי בך את אשר לא עשיתי ואת אשר לא אעשה כמהו עוד יען כל תועבתיך

ezekiel 5 10   לכן אבות יאכלו בנים בתוכך ובנים יאכלו אבותם ועשיתי בך שפטים וזריתי את כל שאריתך לכל רוח

ezekiel 5 11   לכן חי אני נאם אדני יהוה אם לא יען את מקדשי טמאת בכל שקוציך ובכל תועבתיך וגם אני אגרע ולא תחוס עיני וגם אני לא אחמול

ezekiel 5 12   שלשתיך בדבר ימותו וברעב יכלו בתוכך והשלשית בחרב יפלו סביבותיך והשלישית לכל רוח אזרה וחרב אריק אחריהם

ezekiel 5 13   וכלה אפי והנחותי חמתי בם והנחמתי וידעו כי אני יהוה דברתי בקנאתי בכלותי חמתי בם

ezekiel 5 14   ואתנך לחרבה ולחרפה בגוים אשר סביבותיך לעיני כל עובר

ezekiel 5 15   והיתה חרפה וגדופה מוסר ומשמה לגוים אשר סביבותיך בעשותי בך שפטים באף ובחמה ובתכחות חמה אני יהוה דברתי

ezekiel 5 16   בשלחי את חצי הרעב הרעים בהם אשר היו למשחית אשר אשלח אותם לשחתכם ורעב אסף עליכם ושברתי לכם מטה לחם

ezekiel 5 17   ושלחתי עליכם רעב וחיה רעה ושכלך ודבר ודם יעבר בך וחרב אביא עליך אני יהוה דברתי

ezekiel 6 1   ויהי דבר יהוה אלי לאמר

ezekiel 6 2   בן אדם שים פניך אל הרי ישראל והנבא אליהם

ezekiel 6 3   ואמרת הרי ישראל שמעו דבר אדני יהוה כה אמר אדני יהוה להרים ולגבעות לאפיקים ולגאית ולגאיות הנני אני מביא עליכם חרב ואבדתי במותיכם

ezekiel 6 4   ונשמו מזבחותיכם ונשברו חמניכם והפלתי חלליכם לפני גלוליכם

ezekiel 6 5   ונתתי את פגרי בני ישראל לפני גלוליהם וזריתי את עצמותיכם סביבות מזבחותיכם

ezekiel 6 6   בכל מושבותיכם הערים תחרבנה והבמות תישמנה למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם

ezekiel 6 7   ונפל חלל בתוככם וידעתם כי אני יהוה

ezekiel 6 8   והותרתי בהיות לכם פליטי חרב בגוים בהזרותיכם בארצות

ezekiel 6 9   וזכרו פליטיכם אותי בגוים אשר נשבו שם אשר נשברתי את לבם הזונה אשר סר מעלי ואת עיניהם הזנות אחרי גלוליהם ונקטו בפניהם אל הרעות אשר עשו לכל תועבתיהם

ezekiel 6 10   וידעו כי אני יהוה לא אל חנם דברתי לעשות להם הרעה הזאת

ezekiel 6 11   כה אמר אדני יהוה הכה בכפך ורקע ברגלך ואמר אח אל כל תועבות רעות בית ישראל אשר בחרב ברעב ובדבר יפלו

ezekiel 6 12   הרחוק בדבר ימות והקרוב בחרב יפול והנשאר והנצור ברעב ימות וכליתי חמתי בם

ezekiel 6 13   וידעתם כי אני יהוה בהיות חלליהם בתוך גלוליהם סביבות מזבחותיהם אל כל גבעה רמה בכל ראשי ההרים ותחת כל עץ רענן ותחת כל אלה עבתה מקום אשר נתנו שם ריח ניחח לכל גלוליהם

ezekiel 6 14   ונטיתי את ידי עליהם ונתתי את הארץ שממה ומשמה ממדבר דבלתה בכל מושבותיהם וידעו כי אני יהוה

ezekiel 7 1   ויהי דבר יהוה אלי לאמר

ezekiel 7 2   ואתה בן אדם כה אמר אדני יהוה לאדמת ישראל קץ בא הקץ על ארבעת ארבע כנפות הארץ

ezekiel 7 3   עתה הקץ עליך ושלחתי אפי בך ושפטתיך כדרכיך ונתתי עליך את כל תועבתיך

ezekiel 7 4   ולא תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי אני יהוה

ezekiel 7 5   כה אמר אדני יהוה רעה אחת רעה הנה באה

ezekiel 7 6   קץ בא בא הקץ הקיץ אליך הנה באה

ezekiel 7 7   באה הצפירה אליך יושב הארץ בא העת קרוב היום מהומה ולא הד הרים

ezekiel 7 8   עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל תועבותיך

ezekiel 7 9   ולא תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה

ezekiel 7 10   הנה היום הנה באה יצאה הצפרה צץ המטה פרח הזדון

ezekiel 7 11   החמס קם למטה רשע לא מהם ולא מהמונם ולא מהמהם ולא נה בהם

ezekiel 7 12   בא העת הגיע היום הקונה אל ישמח והמוכר אל יתאבל כי חרון אל כל המונה

ezekiel 7 13   כי המוכר אל הממכר לא ישוב ועוד בחיים חיתם כי חזון אל כל המונה לא ישוב ואיש בעונו חיתו לא יתחזקו

ezekiel 7 14   תקעו בתקוע והכין הכל ואין הלך למלחמה כי חרוני אל כל המונה

ezekiel 7 15   החרב בחוץ והדבר והרעב מבית אשר בשדה בחרב ימות ואשר בעיר רעב ודבר יאכלנו

ezekiel 7 16   ופלטו פליטיהם והיו אל ההרים כיוני הגאיות כלם המות איש בעונו

ezekiel 7 17   כל הידים תרפינה וכל ברכים תלכנה מים

ezekiel 7 18   וחגרו שקים וכסתה אותם פלצות ואל כל פנים בושה ובכל ראשיהם קרחה

ezekiel 7 19   כספם בחוצות ישליכו וזהבם לנדה יהיה כספם וזהבם לא יוכל להצילם ביום עברת יהוה נפשם לא ישבעו ומעיהם לא ימלאו כי מכשול עונם היה

ezekiel 7 20   וצבי עדיו לגאון שמהו וצלמי תועבתם שקוציהם עשו בו על כן נתתיו להם לנדה

ezekiel 7 21   ונתתיו ביד הזרים לבז ולרשעי הארץ לשלל וחללה וחללוהו

ezekiel 7 22   והסבותי פני מהם וחללו את צפוני ובאו בה פריצים וחללוה

ezekiel 7 23   עשה הרתוק כי הארץ מלאה משפט דמים והעיר מלאה חמס

ezekiel 7 24   והבאתי רעי גוים וירשו את בתיהם והשבתי גאון עזים ונחלו מקדשיהם

ezekiel 7 25   קפדה בא ובקשו שלום ואין

ezekiel 7 26   הוה על הוה תבוא ושמעה אל שמועה תהיה ובקשו חזון מנביא ותורה תאבד מכהן ועצה מזקנים

ezekiel 7 27   המלך יתאבל ונשיא ילבש שממה וידי עם הארץ תבהלנה מדרכם אעשה אותם ובמשפטיהם אשפטם וידעו כי אני יהוה

ezekiel 8 1   ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה

ezekiel 8 2   ואראה והנה דמות כמראה אש ממראה מתניו ולמטה אש וממתניו ולמעלה כמראה זהר כעין החשמלה

ezekiel 8 3   וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה

ezekiel 8 4   והנה שם כבוד אלהי ישראל כמראה אשר ראיתי בבקעה

ezekiel 8 5   ויאמר אלי בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה

ezekiel 8 6   ויאמר אלי בן אדם הראה אתה מהם מה הם עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות

ezekiel 8 7   ויבא אתי אל פתח החצר ואראה והנה חר אחד בקיר

ezekiel 8 8   ויאמר אלי בן אדם חתר נא בקיר ואחתר בקיר והנה פתח אחד

ezekiel 8 9   ויאמר אלי בא וראה את התועבות הרעות אשר הם עשים פה

ezekiel 8 10   ואבוא ואראה והנה כל תבנית רמש ובהמה שקץ וכל גלולי בית ישראל מחקה על הקיר סביב סביב

ezekiel 8 11   ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה

ezekiel 8 12   ויאמר אלי הראית בן אדם אשר זקני בית ישראל עשים בחשך איש בחדרי משכיתו כי אמרים אין יהוה ראה אתנו עזב יהוה את הארץ

ezekiel 8 13   ויאמר אלי עוד תשוב תראה תועבות גדלות אשר המה עשים

ezekiel 8 14   ויבא אתי אל פתח שער בית יהוה אשר אל הצפונה והנה שם הנשים ישבות מבכות את התמוז

ezekiel 8 15   ויאמר אלי הראית בן אדם עוד תשוב תראה תועבות גדלות מאלה

ezekiel 8 16   ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש אחריהם אל היכל יהוה ופניהם קדמה והמה משתחויתם קדמה לשמש

ezekiel 8 17   ויאמר אלי הראית בן אדם הנקל לבית יהודה מעשות את התועבות אשר עשו פה כי מלאו את הארץ חמס וישבו להכעיסני והנם שלחים את הזמורה אל אפם

ezekiel 8 18   וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם

ezekiel 9 1   ויקרא באזני קול גדול לאמר קרבו פקדות העיר ואיש כלי משחתו בידו

ezekiel 9 2   והנה ששה אנשים באים מדרך שער העליון אשר מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו ויבאו ויעמדו אצל מזבח הנחשת

ezekiel 9 3   וכבוד אלהי ישראל נעלה מעל הכרוב אשר היה עליו אל מפתן הבית ויקרא אל האיש הלבש הבדים אשר קסת הספר במתניו

ezekiel 9 4   ויאמר יהוה אלו אליו עבר בתוך העיר בתוך ירושל͏ם והתוית תו על מצחות האנשים הנאנחים והנאנקים על כל התועבות הנעשות בתוכה

ezekiel 9 5   ולאלה אמר באזני עברו בעיר אחריו והכו על אל תחס עיניכם עינכם ואל תחמלו

ezekiel 9 6   זקן בחור ובתולה וטף ונשים תהרגו למשחית ועל כל איש אשר עליו התו אל תגשו וממקדשי תחלו ויחלו באנשים הזקנים אשר לפני הבית

ezekiel 9 7   ויאמר אליהם טמאו את הבית ומלאו את החצרות חללים צאו ויצאו והכו בעיר

ezekiel 9 8   ויהי כהכותם ונאשאר אני ואפלה על פני ואזעק ואמר אהה אדני יהוה המשחית אתה את כל שארית ישראל בשפכך את חמתך על ירושל͏ם

ezekiel 9 9   ויאמר אלי עון בית ישראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את הארץ ואין יהוה ראה

ezekiel 9 10   וגם אני לא תחוס עיני ולא אחמל דרכם בראשם נתתי

ezekiel 9 11   והנה האיש לבש הבדים אשר הקסת במתניו משיב דבר לאמר עשיתי כאשר ככל אשר צויתני

ezekiel 10 1   ואראה והנה אל הרקיע אשר על ראש הכרבים כאבן ספיר כמראה דמות כסא נראה עליהם

ezekiel 10 2   ויאמר אל האיש לבש הבדים ויאמר בא אל בינות לגלגל אל תחת לכרוב ומלא חפניך גחלי אש מבינות לכרבים וזרק על העיר ויבא לעיני

ezekiel 10 3   והכרבים עמדים מימין לבית בבאו האיש והענן מלא את החצר הפנימית

ezekiel 10 4   וירם כבוד יהוה מעל הכרוב על מפתן הבית וימלא הבית את הענן והחצר מלאה את נגה כבוד יהוה

ezekiel 10 5   וקול כנפי הכרובים נשמע עד החצר החיצנה כקול אל שדי בדברו

ezekiel 10 6   ויהי בצותו את האיש לבש הבדים לאמר קח אש מבינות לגלגל מבינות לכרובים ויבא ויעמד אצל האופן

ezekiel 10 7   וישלח הכרוב את ידו מבינות לכרובים אל האש אשר בינות הכרבים וישא ויתן אל חפני לבש הבדים ויקח ויצא

ezekiel 10 8   וירא לכרבים תבנית יד אדם תחת כנפיהם

ezekiel 10 9   ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש

ezekiel 10 10   ומראיהם דמות אחד לארבעתם כאשר יהיה האופן בתוך האופן

ezekiel 10 11   בלכתם אל ארבעת רבעיהם ילכו לא יסבו בלכתם כי המקום אשר יפנה הראש אחריו ילכו לא יסבו בלכתם

ezekiel 10 12   וכל בשרם וגבהם וידיהם וכנפיהם והאופנים מלאים עינים סביב לארבעתם אופניהם

ezekiel 10 13   לאופנים להם קורא הגלגל באזני

ezekiel 10 14   וארבעה פנים לאחד פני האחד פני הכרוב ופני השני פני אדם והשלישי פני אריה והרביעי פני נשר

ezekiel 10 15   וירמו הכרובים היא החיה אשר ראיתי בנהר כבר

ezekiel 10 16   ובלכת הכרובים ילכו האופנים אצלם ובשאת הכרובים את כנפיהם לרום מעל הארץ לא יסבו האופנים גם הם מאצלם

ezekiel 10 17   בעמדם יעמדו וברומם ירומו אותם כי רוח החיה בהם

ezekiel 10 18   ויצא כבוד יהוה מעל מפתן הבית ויעמד על הכרובים

ezekiel 10 19   וישאו הכרובים את כנפיהם וירומו מן הארץ לעיני בצאתם והאופנים לעמתם ויעמד פתח שער בית יהוה הקדמוני וכבוד אלהי ישראל עליהם מלמעלה

ezekiel 10 20   היא החיה אשר ראיתי תחת אלהי ישראל בנהר כבר ואדע כי כרובים המה

ezekiel 10 21   ארבעה ארבעה פנים לאחד וארבע כנפים לאחד ודמות ידי אדם תחת כנפיהם

ezekiel 10 22   ודמות פניהם המה הפנים אשר ראיתי על נהר כבר מראיהם ואותם איש אל עבר פניו ילכו

ezekiel 11 1   ותשא אתי רוח ותבא אתי אל שער בית יהוה הקדמוני הפונה קדימה והנה בפתח השער עשרים וחמשה איש ואראה בתוכם את יאזניה בן עזר ואת פלטיהו בן בניהו שרי העם

ezekiel 11 2   ויאמר אלי בן אדם אלה האנשים החשבים און והיעצים עצת רע בעיר הזאת

ezekiel 11 3   האמרים לא בקרוב בנות בתים היא הסיר ואנחנו הבשר

ezekiel 11 4   לכן הנבא עליהם הנבא בן אדם

ezekiel 11 5   ותפל עלי רוח יהוה ויאמר אלי אמר כה אמר יהוה כן אמרתם בית ישראל ומעלות רוחכם אני ידעתיה

ezekiel 11 6   הרביתם חלליכם בעיר הזאת ומלאתם חוצתיה חלל

ezekiel 11 7   לכן כה אמר אדני יהוה חלליכם אשר שמתם בתוכה המה הבשר והיא הסיר ואתכם הוציא מתוכה

ezekiel 11 8   חרב יראתם וחרב אביא עליכם נאם אדני יהוה

ezekiel 11 9   והוצאתי אתכם מתוכה ונתתי אתכם ביד זרים ועשיתי בכם שפטים

ezekiel 11 10   בחרב תפלו על גבול ישראל אשפוט אתכם וידעתם כי אני יהוה

ezekiel 11 11   היא לא תהיה לכם לסיר ואתם תהיו בתוכה לבשר אל גבול ישראל אשפט אתכם

ezekiel 11 12   וידעתם כי אני יהוה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם

ezekiel 11 13   ויהי כהנבאי ופלטיהו בן בניה מת ואפל על פני ואזעק קול גדול ואמר אהה אדני יהוה כלה אתה עשה את שארית ישראל

ezekiel 11 14   ויהי דבר יהוה אלי לאמר

ezekiel 11 15   בן אדם אחיך אחיך אנשי גאלתך וכל בית ישראל כלה אשר אמרו להם ישבי ירושלם רחקו מעל יהוה לנו היא נתנה הארץ למורשה

ezekiel 11 16   לכן אמר כה אמר אדני יהוה כי הרחקתים בגוים וכי הפיצותים בארצות ואהי להם למקדש מעט בארצות אשר באו שם

ezekiel 11 17   לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשר נפצותם בהם ונתתי לכם את אדמת ישראל

ezekiel 11 18   ובאו שמה והסירו את כל שקוציה ואת כל תועבותיה ממנה

ezekiel 11 19   ונתתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר

ezekiel 11 20   למען בחקתי ילכו ואת משפטי ישמרו ועשו אתם והיו לי לעם ואני אהיה להם לאלהים

ezekiel 11 21   ואל לב שקוציהם ותועבותיהם לבם הלך דרכם בראשם נתתי נאם אדני יהוה

ezekiel 11 22   וישאו הכרובים את כנפיהם והאופנים לעמתם וכבוד אלהי ישראל עליהם מלמעלה

ezekiel 11 23   ויעל כבוד יהוה מעל תוך העיר ויעמד על ההר אשר מקדם לעיר

ezekiel 11 24   ורוח נשאתני ותביאני כשדימה אל הגולה במראה ברוח אלהים ויעל מעלי המראה אשר ראיתי

ezekiel 11 25   ואדבר אל הגולה את כל דברי יהוה אשר הראני

ezekiel 12 1   ויהי דבר יהוה אלי לאמר

ezekiel 12 2   בן אדם בתוך בית המרי אתה ישב אשר עינים להם לראות ולא ראו אזנים להם לשמע ולא שמעו כי בית מרי הם

ezekiel 12 3   ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם אולי יראו כי בית מרי המה

ezekiel 12 4   והוצאת כליך ככלי גולה יומם לעיניהם ואתה תצא בערב לעיניהם כמוצאי גולה

ezekiel 12 5   לעיניהם חתר לך בקיר והוצאת בו

ezekiel 12 6   לעיניהם על כתף תשא בעלטה תוציא פניך תכסה ולא תראה את הארץ כי מופת נתתיך לבית ישראל

ezekiel 12 7   ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם

ezekiel 12 8   ויהי דבר יהוה אלי בבקר לאמר

ezekiel 12 9   בן אדם הלא אמרו אליך בית ישראל בית המרי מה אתה עשה

ezekiel 12 10   אמר אליהם כה אמר אדני יהוה הנשיא המשא הזה בירושלם וכל בית ישראל אשר המה בתוכם

ezekiel 12 11   אמר אני מופתכם כאשר עשיתי כן יעשה להם בגולה בשבי ילכו

ezekiel 12 12   והנשיא אשר בתוכם אל כתף ישא בעלטה ויצא בקיר יחתרו להוציא בו פניו יכסה יען אשר לא יראה לעין הוא את הארץ

ezekiel 12 13   ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות

ezekiel 12 14   וכל אשר סביבתיו עזרה עזרו וכל אגפיו אזרה לכל רוח וחרב אריק אחריהם

ezekiel 12 15   וידעו כי אני יהוה בהפיצי אותם בגוים וזריתי אותם בארצות

ezekiel 12 16   והותרתי מהם אנשי מספר מחרב מרעב ומדבר למען יספרו את כל תועבותיהם בגוים אשר באו שם וידעו כי אני יהוה

ezekiel 12 17   ויהי דבר יהוה אלי לאמר

ezekiel 12 18   בן אדם לחמך ברעש תאכל ומימיך ברגזה ובדאגה תשתה

ezekiel 12 19   ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו למען תשם ארצה ממלאה מחמס כל הישבים בה

ezekiel 12 20   והערים הנושבות תחרבנה והארץ שממה תהיה וידעתם כי אני יהוה

ezekiel 12 21   ויהי דבר יהוה אלי לאמר

ezekiel 12 22   בן אדם מה המשל הזה לכם על אדמת ישראל לאמר יארכו הימים ואבד כל חזון

ezekiel 12 23   לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל כי אם דבר אליהם קרבו הימים ודבר כל חזון

ezekiel 12 24   כי לא יהיה עוד כל חזון שוא ומקסם חלק בתוך בית ישראל

ezekiel 12 25   כי אני יהוה אדבר את אשר אדבר דבר ויעשה לא תמשך עוד כי בימיכם בית המרי אדבר דבר ועשיתיו נאם אדני יהוה

ezekiel 12 26   ויהי דבר יהוה אלי לאמר

ezekiel 12 27   בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא

ezekiel 12 28   לכן אמר אליהם כה אמר אדני יהוה לא תמשך עוד כל דברי אשר אדבר דבר ויעשה נאם אדני יהוה

ezekiel 13 1   ויהי דבר יהוה אלי לאמר

ezekiel 13 2   בן אדם הנבא אל נביאי ישראל הנבאים ואמרת לנביאי מלבם שמעו דבר יהוה

ezekiel 13 3   כה אמר אדני יהוה הוי על הנביאים הנבלים אשר הלכים אחר רוחם ולבלתי ראו

ezekiel 13 4   כשעלים בחרבות נביאיך ישראל היו

ezekiel 13 5   לא עליתם בפרצות ותגדרו גדר על בית ישראל לעמד במלחמה ביום יהוה

ezekiel 13 6   חזו שוא וקסם כזב האמרים נאם יהוה ויהוה לא שלחם ויחלו לקים דבר

ezekiel 13 7   הלוא מחזה שוא חזיתם ומקסם כזב אמרתם ואמרים נאם יהוה ואני לא דברתי

ezekiel 13 8   לכן כה אמר אדני יהוה יען דברכם שוא וחזיתם כזב לכן הנני אליכם נאם אדני יהוה

ezekiel 13 9   והיתה ידי אל הנביאים החזים שוא והקסמים כזב בסוד עמי לא יהיו ובכתב בית ישראל לא יכתבו ואל אדמת ישראל לא יבאו וידעתם כי אני אדני יהוה

ezekiel 13 10   יען וביען הטעו את עמי לאמר שלום ואין שלום והוא בנה חיץ והנם טחים אתו תפל

ezekiel 13 11   אמר אל טחי תפל ויפל היה גשם שוטף ואתנה אבני אלגביש תפלנה ורוח סערות תבקע

ezekiel 13 12   והנה נפל הקיר הלוא יאמר אליכם איה הטיח אשר טחתם

ezekiel 13 13   לכן כה אמר אדני יהוה ובקעתי רוח סערות בחמתי וגשם שטף באפי יהיה ואבני אלגביש בחמה לכלה

ezekiel 13 14   והרסתי את הקיר אשר טחתם תפל והגעתיהו אל הארץ ונגלה יסדו ונפלה וכליתם בתוכה וידעתם כי אני יהוה

ezekiel 13 15   וכליתי את חמתי בקיר ובטחים אתו תפל ואמר לכם אין הקיר ואין הטחים אתו

ezekiel 13 16   נביאי ישראל הנבאים אל ירושלם והחזים לה חזון שלם ואין שלם נאם אדני יהוה

ezekiel 13 17   ואתה בן אדם שים פניך אל בנות עמך המתנבאות מלבהן והנבא עליהן

ezekiel 13 18   ואמרת כה אמר אדני יהוה הוי למתפרות כסתות על כל אצילי ידי ועשות המספחות על ראש כל קומה לצודד נפשות הנפשות תצודדנה לעמי ונפשות לכנה תחיינה

ezekiel 13 19   ותחללנה אתי אל עמי בשעלי שערים ובפתותי לחם להמית נפשות אשר לא תמותנה ולחיות נפשות אשר לא תחיינה בכזבכם לעמי שמעי כזב

ezekiel 13 20   לכן כה אמר אדני יהוה הנני אל כסתותיכנה אשר אתנה מצדדות שם את הנפשות לפרחות וקרעתי אתם מעל זרועתיכם ושלחתי את הנפשות אשר אתם מצדדות את נפשים לפרחת

ezekiel 13 21   וקרעתי את מספחתיכם והצלתי את עמי מידכן ולא יהיו עוד בידכן למצודה וידעתן כי אני יהוה

ezekiel 13 22   יען הכאות לב צדיק שקר ואני לא הכאבתיו ולחזק ידי רשע לבלתי שוב מדרכו הרע להחיתו

ezekiel 13 23   לכן שוא לא תחזינה וקסם לא תקסמנה עוד והצלתי את עמי מידכן וידעתן כי אני יהוה

ezekiel 14 1   ויבוא אלי אנשים מזקני ישראל וישבו לפני

ezekiel 14 2   ויהי דבר יהוה אלי לאמר

ezekiel 14 3   בן אדם האנשים האלה העלו גלוליהם על לבם ומכשול עונם נתנו נכח פניהם האדרש אדרש להם

ezekiel 14 4   לכן דבר אותם ואמרת אליהם כה אמר אדני יהוה איש איש מבית ישראל אשר יעלה את גלוליו אל לבו ומכשול עונו ישים נכח פניו ובא אל הנביא אני יהוה נעניתי לו בה בא ברב גלוליו

ezekiel 14 5   למען תפש את בית ישראל בלבם אשר נזרו מעלי בגלוליהם כלם

ezekiel 14 6   לכן אמר אל בית ישראל כה אמר אדני יהוה שובו והשיבו מעל גלוליכם ומעל כל תועבתיכם השיבו פניכם

ezekiel 14 7   כי איש איש מבית ישראל ומהגר אשר יגור בישראל וינזר מאחרי ויעל גלוליו אל לבו ומכשול עונו ישים נכח פניו ובא אל הנביא לדרש לו בי אני יהוה נענה לו בי

ezekiel 14 8   ונתתי פני באיש ההוא והשמתיהו לאות ולמשלים והכרתיו מתוך עמי וידעתם כי אני יהוה

ezekiel 14 9   והנביא כי יפתה ודבר דבר אני יהוה פתיתי את הנביא ההוא ונטיתי את ידי עליו והשמדתיו מתוך עמי ישראל

ezekiel 14 10   ונשאו עונם כעון הדרש כעון הנביא יהיה

ezekiel 14 11   למען לא יתעו עוד בית ישראל מאחרי ולא יטמאו עוד בכל פשעיהם והיו לי לעם ואני אהיה להם לאלהים נאם אדני יהוה

ezekiel 14 12   ויהי דבר יהוה אלי לאמר

ezekiel 14 13   בן אדם ארץ כי תחטא לי למעל מעל ונטיתי ידי עליה ושברתי לה מטה לחם והשלחתי בה רעב והכרתי ממנה אדם ובהמה

ezekiel 14 14   והיו שלשת האנשים האלה בתוכה נח דנאל דניאל ואיוב המה בצדקתם ינצלו נפשם נאם אדני יהוה

ezekiel 14 15   לו חיה רעה אעביר בארץ ושכלתה והיתה שממה מבלי עובר מפני החיה

ezekiel 14 16   שלשת האנשים האלה בתוכה חי אני נאם אדני יהוה אם בנים ואם בנות יצילו המה לבדם ינצלו והארץ תהיה שממה

ezekiel 14 17   או חרב אביא על הארץ ההיא ואמרתי חרב תעבר בארץ והכרתי ממנה אדם ובהמה

ezekiel 14 18   ושלשת האנשים האלה בתוכה חי אני נאם אדני יהוה לא יצילו בנים ובנות כי הם לבדם ינצלו

ezekiel 14 19   או דבר אשלח אל הארץ ההיא ושפכתי חמתי עליה בדם להכרית ממנה אדם ובהמה

ezekiel 14 20   ונח דנאל דניאל ואיוב בתוכה חי אני נאם אדני יהוה אם בן אם בת יצילו המה בצדקתם יצילו נפשם

ezekiel 14 21   כי כה אמר אדני יהוה אף כי ארבעת שפטי הרעים חרב ורעב וחיה רעה ודבר שלחתי אל ירושל͏ם להכרית ממנה אדם ובהמה

ezekiel 14 22   והנה נותרה בה פלטה המוצאים בנים ובנות הנם יוצאים אליכם וראיתם את דרכם ואת עלילותם ונחמתם על הרעה אשר הבאתי על ירושלם את כל אשר הבאתי עליה

ezekiel 14 23   ונחמו אתכם כי תראו את דרכם ואת עלילותם וידעתם כי לא חנם עשיתי את כל אשר עשיתי בה נאם אדני יהוה

ezekiel 15 1   ויהי דבר יהוה אלי לאמר

ezekiel 15 2   בן אדם מה יהיה עץ הגפן מכל עץ הזמורה אשר היה בעצי היער

ezekiel 15 3   היקח ממנו עץ לעשות למלאכה אם יקחו ממנו יתד לתלות עליו כל כלי

ezekiel 15 4   הנה לאש נתן לאכלה את שני קצותיו אכלה האש ותוכו נחר היצלח למלאכה

ezekiel 15 5   הנה בהיותו תמים לא יעשה למלאכה אף כי אש אכלתהו ויחר ונעשה עוד למלאכה

ezekiel 15 6   לכן כה אמר אדני יהוה כאשר עץ הגפן בעץ היער אשר נתתיו לאש לאכלה כן נתתי את ישבי ירושל͏ם

ezekiel 15 7   ונתתי את פני בהם מהאש יצאו והאש תאכלם וידעתם כי אני יהוה בשומי את פני בהם

ezekiel 15 8   ונתתי את הארץ שממה יען מעלו מעל נאם אדני יהוה

ezekiel 16 1   ויהי דבר יהוה אלי לאמר

ezekiel 16 2   בן אדם הודע את ירושל͏ם את תועבתיה

ezekiel 16 3   ואמרת כה אמר אדני יהוה לירושלם מכרתיך ומלדתיך מארץ הכנעני אביך האמרי ואמך חתית

ezekiel 16 4   ומולדותיך ביום הולדת אתך לא כרת שרך ובמים לא רחצת למשעי והמלח לא המלחת והחתל לא חתלת

ezekiel 16 5   לא חסה עליך עין לעשות לך אחת מאלה לחמלה עליך ותשלכי אל פני השדה בגעל נפשך ביום הלדת אתך

ezekiel 16 6   ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי

ezekiel 16 7   רבבה כצמח השדה נתתיך ותרבי ותגדלי ותבאי בעדי עדיים שדים נכנו ושערך צמח ואת ערם ועריה

ezekiel 16 8   ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם אדני יהוה ותהיי לי

ezekiel 16 9   וארחצך במים ואשטף דמיך מעליך ואסכך בשמן

ezekiel 16 10   ואלבישך רקמה ואנעלך תחש ואחבשך בשש ואכסך משי

ezekiel 16 11   ואעדך עדי ואתנה צמידים על ידיך ורביד על גרונך

ezekiel 16 12   ואתן נזם על אפך ועגילים על אזניך ועטרת תפארת בראשך

ezekiel 16 13   ותעדי זהב וכסף ומלבושך ששי שש ומשי ורקמה סלת ודבש ושמן אכלתי אכלת ותיפי במאד מאד ותצלחי למלוכה

ezekiel 16 14   ויצא לך שם בגוים ביפיך כי כליל הוא בהדרי אשר שמתי עליך נאם אדני יהוה

ezekiel 16 15   ותבטחי ביפיך ותזני על שמך ותשפכי את תזנותיך על כל עובר לו יהי

ezekiel 16 16   ותקחי מבגדיך ותעשי לך במות טלאות ותזני עליהם לא באות ולא יהיה

ezekiel 16 17   ותקחי כלי תפארתך מזהבי ומכספי אשר נתתי לך ותעשי לך צלמי זכר ותזני בם

ezekiel 16 18   ותקחי את בגדי רקמתך ותכסים ושמני וקטרתי נתתי נתת לפניהם

ezekiel 16 19   ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי נאם אדני יהוה

ezekiel 16 20   ותקחי את בניך ואת בנותיך אשר ילדת לי ותזבחים להם לאכול המעט מתזנתך מתזנותיך

ezekiel 16 21   ותשחטי את בני ותתנים בהעביר אותם להם

ezekiel 16 22   ואת כל תועבתיך ותזנתיך לא זכרתי זכרת את ימי נעוריך בהיותך ערם ועריה מתבוססת בדמך היית

ezekiel 16 23   ויהי אחרי כל רעתך אוי אוי לך נאם אדני יהוה

ezekiel 16 24   ותבני לך גב ותעשי לך רמה בכל רחוב

ezekiel 16 25   אל כל ראש דרך בנית רמתך ותתעבי את יפיך ותפשקי את רגליך לכל עובר ותרבי את תזנתך תזנותיך

ezekiel 16 26   ותזני אל בני מצרים שכניך גדלי בשר ותרבי את תזנתך להכעיסני

ezekiel 16 27   והנה נטיתי ידי עליך ואגרע חקך ואתנך בנפש שנאותיך בנות פלשתים הנכלמות מדרכך זמה

ezekiel 16 28   ותזני אל בני אשור מבלתי שבעתך ותזנים וגם לא שבעת

ezekiel 16 29   ותרבי את תזנותך אל ארץ כנען כשדימה וגם בזאת לא שבעת

ezekiel 16 30   מה אמלה לבתך נאם אדני יהוה בעשותך את כל אלה מעשה אשה זונה שלטת

ezekiel 16 31   בבנותיך גבך בראש כל דרך ורמתך עשיתי עשית בכל רחוב ולא הייתי היית כזונה לקלס אתנן

ezekiel 16 32   האשה המנאפת תחת אישה תקח את זרים

ezekiel 16 33   לכל זנות יתנו נדה ואת נתת את נדניך לכל מאהביך ותשחדי אותם לבוא אליך מסביב בתזנותיך

ezekiel 16 34   ויהי בך הפך מן הנשים בתזנותיך ואחריך לא זונה ובתתך אתנן ואתנן לא נתן לך ותהי להפך

ezekiel 16 35   לכן זונה שמעי דבר יהוה

ezekiel 16 36   כה אמר אדני יהוה יען השפך נחשתך ותגלה ערותך בתזנותיך על מאהביך ועל כל גלולי תועבותיך וכדמי בניך אשר נתת להם

ezekiel 16 37   לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך אלהם וראו את כל ערותך

ezekiel 16 38   ושפטתיך משפטי נאפות ושפכת דם ונתתיך דם חמה וקנאה

ezekiel 16 39   ונתתי אותך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה

ezekiel 16 40   והעלו עליך קהל ורגמו אותך באבן ובתקוך בחרבותם

ezekiel 16 41   ושרפו בתיך באש ועשו בך שפטים לעיני נשים רבות והשבתיך מזונה וגם אתנן לא תתני עוד

ezekiel 16 42   והנחתי חמתי בך וסרה קנאתי ממך ושקטתי ולא אכעס עוד

ezekiel 16 43   יען אשר לא זכרתי זכרת את ימי נעוריך ותרגזי לי בכל אלה וגם אני הא דרכך בראש נתתי נאם אדני יהוה ולא עשיתי עשית את הזמה על כל תועבתיך

ezekiel 16 44   הנה כל המשל עליך ימשל לאמר כאמה בתה

ezekiel 16 45   בת אמך את געלת אישה ובניה ואחות אחותך את אשר געלו אנשיהן ובניהן אמכן חתית ואביכן אמרי

ezekiel 16 46   ואחותך הגדולה שמרון היא ובנותיה היושבת על שמאולך ואחותך הקטנה ממך היושבת מימינך סדם ובנותיה

ezekiel 16 47   ולא בדרכיהן הלכת ובתועבותיהן עשיתי עשית כמעט קט ותשחתי מהן בכל דרכיך

ezekiel 16 48   חי אני נאם אדני יהוה אם עשתה סדם אחותך היא ובנותיה כאשר עשית את ובנותיך

ezekiel 16 49   הנה זה היה עון סדם אחותך גאון שבעת לחם ושלות השקט היה לה ולבנותיה ויד עני ואביון לא החזיקה

ezekiel 16 50   ותגבהינה ותעשינה תועבה לפני ואסיר אתהן כאשר ראיתי

ezekiel 16 51   ושמרון כחצי חטאתיך לא חטאה ותרבי את תועבותיך מהנה ותצדקי את אחותך אחותיך בכל תועבותיך אשר עשיתי עשית

ezekiel 16 52   גם את שאי כלמתך אשר פללת לאחותך בחטאתיך אשר התעבת מהן תצדקנה ממך וגם את בושי ושאי כלמתך בצדקתך אחיותך

ezekiel 16 53   ושבתי את שביתהן את שבית שבות סדם ובנותיה ואת שבית שבות שמרון ובנותיה ושבית ושבות שביתיך בתוכהנה

ezekiel 16 54   למען תשאי כלמתך ונכלמת מכל אשר עשית בנחמך אתן

ezekiel 16 55   ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן

ezekiel 16 56   ולוא היתה סדם אחותך לשמועה בפיך ביום גאוניך

ezekiel 16 57   בטרם תגלה רעתך כמו עת חרפת בנות ארם וכל סביבותיה בנות פלשתים השאטות אותך מסביב

ezekiel 16 58   את זמתך ואת תועבותיך את נשאתים נאם יהוה

ezekiel 16 59   כי כה אמר אדני יהוה ועשית ועשיתי אותך כאשר עשית אשר בזית אלה להפר ברית

ezekiel 16 60   וזכרתי אני את בריתי אותך בימי נעוריך והקמותי לך ברית עולם

ezekiel 16 61   וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך

ezekiel 16 62   והקימותי אני את בריתי אתך וידעת כי אני יהוה

ezekiel 16 63   למען תזכרי ובשת ולא יהיה לך עוד פתחון פה מפני כלמתך בכפרי לך לכל אשר עשית נאם אדני יהוה

ezekiel 17 1   ויהי דבר יהוה אלי לאמר

ezekiel 17 2   בן אדם חוד חידה ומשל משל אל בית ישראל

ezekiel 17 3   ואמרת כה אמר אדני יהוה הנשר הגדול גדול הכנפים ארך האבר מלא הנוצה אשר לו הרקמה בא אל הלבנון ויקח את צמרת הארז

ezekiel 17 4   את ראש יניקותיו קטף ויביאהו אל ארץ כנען בעיר רכלים שמו

ezekiel 17 5   ויקח מזרע הארץ ויתנהו בשדה זרע קח על מים רבים צפצפה שמו

ezekiel 17 6   ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו ותהי לגפן ותעש בדים ותשלח פארות

ezekiel 17 7   ויהי נשר אחד גדול גדול כנפים ורב נוצה והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה

ezekiel 17 8   אל שדה טוב אל מים רבים היא שתולה לעשות ענף ולשאת פרי להיות לגפן אדרת

ezekiel 17 9   אמר כה אמר אדני יהוה תצלח הלוא את שרשיה ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות אותה משרשיה

ezekiel 17 10   והנה שתולה התצלח הלוא כגעת בה רוח הקדים תיבש יבש על ערגת צמחה תיבש

ezekiel 17 11   ויהי דבר יהוה אלי לאמר

ezekiel 17 12   אמר נא לבית המרי הלא ידעתם מה אלה אמר הנה בא מלך בבל ירושלם ויקח את מלכה ואת שריה ויבא אותם אליו בבלה

ezekiel 17 13   ויקח מזרע המלוכה ויכרת אתו ברית ויבא אתו באלה ואת אילי הארץ לקח

ezekiel 17 14   להיות ממלכה שפלה לבלתי התנשא לשמר את בריתו לעמדה

ezekiel 17 15   וימרד בו לשלח מלאכיו מצרים לתת לו סוסים ועם רב היצלח הימלט העשה אלה והפר ברית ונמלט

ezekiel 17 16   חי אני נאם אדני יהוה אם לא במקום המלך הממליך אתו אשר בזה את אלתו ואשר הפר את בריתו אתו בתוך בבל ימות

ezekiel 17 17   ולא בחיל גדול ובקהל רב יעשה אותו פרעה במלחמה בשפך סללה ובבנות דיק להכרית נפשות רבות

ezekiel 17 18   ובזה אלה להפר ברית והנה נתן ידו וכל אלה עשה לא ימלט

ezekiel 17 19   לכן כה אמר אדני יהוה חי אני אם לא אלתי אשר בזה ובריתי אשר הפיר ונתתיו בראשו

ezekiel 17 20   ופרשתי עליו רשתי ונתפש במצודתי והביאותיהו בבלה ונשפטתי אתו שם מעלו אשר מעל בי

ezekiel 17 21   ואת כל מברחו מברחיו בכל אגפיו בחרב יפלו והנשארים לכל רוח יפרשו וידעתם כי אני יהוה דברתי

ezekiel 17 22   כה אמר אדני יהוה ולקחתי אני מצמרת הארז הרמה ונתתי מראש ינקותיו רך אקטף ושתלתי אני על הר גבה ותלול

ezekiel 17 23   בהר מרום ישראל אשתלנו ונשא ענף ועשה פרי והיה לארז אדיר ושכנו תחתיו כל צפור כל כנף בצל דליותיו תשכנה

ezekiel 17 24   וידעו כל עצי השדה כי אני יהוה השפלתי עץ גבה הגבהתי עץ שפל הובשתי עץ לח והפרחתי עץ יבש אני יהוה דברתי ועשיתי

ezekiel 18 1   ויהי דבר יהוה אלי לאמר

ezekiel 18 2   מה לכם אתם משלים את המשל הזה על אדמת ישראל לאמר אבות יאכלו בסר ושני הבנים תקהינה

ezekiel 18 3   חי אני נאם אדני יהוה אם יהיה לכם עוד משל המשל הזה בישראל

ezekiel 18 4   הן כל הנפשות לי הנה כנפש האב וכנפש הבן לי הנה הנפש החטאת היא תמות

ezekiel 18 5   ואיש כי יהיה צדיק ועשה משפט וצדקה

ezekiel 18 6   אל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב

ezekiel 18 7   ואיש לא יונה חבלתו חוב ישיב גזלה לא יגזל לחמו לרעב יתן ועירם יכסה בגד

ezekiel 18 8   בנשך לא יתן ותרבית לא יקח מעול ישיב ידו משפט אמת יעשה בין איש לאיש

ezekiel 18 9   בחקותי יהלך ומשפטי שמר לעשות אמת צדיק הוא חיה יחיה נאם אדני יהוה

ezekiel 18 10   והוליד בן פריץ שפך דם ועשה אח מאחד מאלה

ezekiel 18 11   והוא את כל אלה לא עשה כי גם אל ההרים אכל ואת אשת רעהו טמא

ezekiel 18 12   עני ואביון הונה גזלות גזל חבל לא ישיב ואל הגלולים נשא עיניו תועבה עשה

ezekiel 18 13   בנשך נתן ותרבית לקח וחי לא יחיה את כל התועבות האלה עשה מות יומת דמיו בו יהיה

ezekiel 18 14   והנה הוליד בן וירא את כל חטאת אביו אשר עשה ויראה ולא יעשה כהן

ezekiel 18 15   על ההרים לא אכל ועיניו לא נשא אל גלולי בית ישראל את אשת רעהו לא טמא

ezekiel 18 16   ואיש לא הונה חבל לא חבל וגזלה לא גזל לחמו לרעב נתן וערום כסה בגד

ezekiel 18 17   מעני השיב ידו נשך ותרבית לא לקח משפטי עשה בחקותי הלך הוא לא ימות בעון אביו חיה יחיה

ezekiel 18 18   אביו כי עשק עשק גזל גזל אח ואשר לא טוב עשה בתוך עמיו והנה מת בעונו

ezekiel 18 19   ואמרתם מדע לא נשא הבן בעון האב והבן משפט וצדקה עשה את כל חקותי שמר ויעשה אתם חיה יחיה

ezekiel 18 20   הנפש החטאת היא תמות בן לא ישא בעון האב ואב לא ישא בעון הבן צדקת הצדיק עליו תהיה ורשעת רשע הרשע עליו תהיה

ezekiel 18 21   והרשע כי ישוב מכל חטאתו חטאתיו אשר עשה ושמר את כל חקותי ועשה משפט וצדקה חיה יחיה לא ימות

ezekiel 18 22   כל פשעיו אשר עשה לא יזכרו לו בצדקתו אשר עשה יחיה

ezekiel 18 23   החפץ אחפץ מות רשע נאם אדני יהוה הלוא בשובו מדרכיו וחיה

ezekiel 18 24   ובשוב צדיק מצדקתו ועשה עול ככל התועבות אשר עשה הרשע יעשה וחי כל צדקתו צדקתיו אשר עשה לא תזכרנה במעלו אשר מעל ובחטאתו אשר חטא בם ימות

ezekiel 18 25   ואמרתם לא יתכן דרך אדני שמעו נא בית ישראל הדרכי לא יתכן הלא דרכיכם לא יתכנו

ezekiel 18 26   בשוב צדיק מצדקתו ועשה עול ומת עליהם בעולו אשר עשה ימות

ezekiel 18 27   ובשוב רשע מרשעתו אשר עשה ויעש משפט וצדקה הוא את נפשו יחיה

ezekiel 18 28   ויראה וישוב וישב מכל פשעיו אשר עשה חיו יחיה לא ימות

ezekiel 18 29   ואמרו בית ישראל לא יתכן דרך אדני הדרכי לא יתכנו בית ישראל הלא דרכיכם לא יתכן

ezekiel 18 30   לכן איש כדרכיו אשפט אתכם בית ישראל נאם אדני יהוה שובו והשיבו מכל פשעיכם ולא יהיה לכם למכשול עון

ezekiel 18 31   השליכו מעליכם את כל פשעיכם אשר פשעתם בם ועשו לכם לב חדש ורוח חדשה ולמה תמתו בית ישראל

ezekiel 18 32   כי לא אחפץ במות המת נאם אדני יהוה והשיבו וחיו

ezekiel 19 1   ואתה שא קינה אל נשיאי ישראל

ezekiel 19 2   ואמרת מה אמך לביא בין אריות רבצה בתוך כפרים רבתה גוריה

ezekiel 19 3   ותעל אחד מגריה כפיר היה וילמד לטרף טרף אדם אכל

ezekiel 19 4   וישמעו אליו גוים בשחתם נתפש ויבאהו בחחים אל ארץ מצרים

ezekiel 19 5   ותרא כי נוחלה אבדה תקותה ותקח אחד מגריה כפיר שמתהו

ezekiel 19 6   ויתהלך בתוך אריות כפיר היה וילמד לטרף טרף אדם אכל

ezekiel 19 7   וידע אלמנותיו ועריהם החריב ותשם ארץ ומלאה מקול שאגתו

ezekiel 19 8   ויתנו עליו גוים סביב ממדינות ויפרשו עליו רשתם בשחתם נתפש

ezekiel 19 9   ויתנהו בסוגר בחחים ויבאהו אל מלך בבל יבאהו במצדות למען לא ישמע קולו עוד אל הרי ישראל

ezekiel 19 10   אמך כגפן בדמך על מים שתולה פריה וענפה היתה ממים רבים

ezekiel 19 11   ויהיו לה מטות עז אל שבטי משלים ותגבה קומתו על בין עבתים וירא בגבהו ברב דליתיו

ezekiel 19 12   ותתש בחמה לארץ השלכה ורוח הקדים הוביש פריה התפרקו ויבשו מטה עזה אש אכלתהו

ezekiel 19 13   ועתה שתולה במדבר בארץ ציה וצמא

ezekiel 19 14   ותצא אש ממטה בדיה פריה אכלה ולא היה בה מטה עז שבט למשול קינה היא ותהי לקינה

ezekiel 20 1   ויהי בשנה השביעית בחמשי בעשור לחדש באו אנשים מזקני ישראל לדרש את יהוה וישבו לפני

ezekiel 20 2   ויהי דבר יהוה אלי לאמר

ezekiel 20 3   בן אדם דבר את זקני ישראל ואמרת אלהם כה אמר אדני יהוה הלדרש אתי אתם באים חי אני אם אדרש לכם נאם אדני יהוה

ezekiel 20 4   התשפט אתם התשפוט בן אדם את תועבת אבותם הודיעם

ezekiel 20 5   ואמרת אליהם כה אמר אדני יהוה ביום בחרי בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני יהוה אלהיכם

ezekiel 20 6   ביום ההוא נשאתי ידי להם להוציאם מארץ מצרים אל ארץ אשר תרתי להם זבת חלב ודבש צבי היא לכל הארצות

ezekiel 20 7   ואמר אלהם איש שקוצי עיניו השליכו ובגלולי מצרים אל תטמאו אני יהוה אלהיכם

ezekiel 20 8   וימרו בי ולא אבו לשמע אלי איש את שקוצי עיניהם לא השליכו ואת גלולי מצרים לא עזבו ואמר לשפך חמתי עליהם לכלות אפי בהם בתוך ארץ מצרים

ezekiel 20 9   ואעש למען שמי לבלתי החל לעיני הגוים אשר המה בתוכם אשר נודעתי אליהם לעיניהם להוציאם מארץ מצרים

ezekiel 20 10   ואוציאם מארץ מצרים ואבאם אל המדבר

ezekiel 20 11   ואתן להם את חקותי ואת משפטי הודעתי אותם אשר יעשה אותם האדם וחי בהם

ezekiel 20 12   וגם את שבתותי נתתי להם להיות לאות ביני וביניהם לדעת כי אני יהוה מקדשם

ezekiel 20 13   וימרו בי בית ישראל במדבר בחקותי לא הלכו ואת משפטי מאסו אשר יעשה אתם האדם וחי בהם ואת שבתתי חללו מאד ואמר לשפך חמתי עליהם במדבר לכלותם

ezekiel 20 14   ואעשה למען שמי לבלתי החל לעיני הגוים אשר הוצאתים לעיניהם

ezekiel 20 15   וגם אני נשאתי ידי להם במדבר לבלתי הביא אותם אל הארץ אשר נתתי זבת חלב ודבש צבי היא לכל הארצות

ezekiel 20 16   יען במשפטי מאסו ואת חקותי לא הלכו בהם ואת שבתותי חללו כי אחרי גלוליהם לבם הלך

ezekiel 20 17   ותחס עיני עליהם משחתם ולא עשיתי אותם כלה במדבר

ezekiel 20 18   ואמר אל בניהם במדבר בחוקי אבותיכם אל תלכו ואת משפטיהם אל תשמרו ובגלוליהם אל תטמאו

ezekiel 20 19   אני יהוה אלהיכם בחקותי לכו ואת משפטי שמרו ועשו אותם

ezekiel 20 20   ואת שבתותי קדשו והיו לאות ביני וביניכם לדעת כי אני יהוה אלהיכם

ezekiel 20 21   וימרו בי הבנים בחקותי לא הלכו ואת משפטי לא שמרו לעשות אותם אשר יעשה אותם האדם וחי בהם את שבתותי חללו ואמר לשפך חמתי עליהם לכלות אפי בם במדבר

ezekiel 20 22   והשבתי את ידי ואעש למען שמי לבלתי החל לעיני הגוים אשר הוצאתי אותם לעיניהם

ezekiel 20 23   גם אני נשאתי את ידי להם במדבר להפיץ אתם בגוים ולזרות אותם בארצות

ezekiel 20 24   יען משפטי לא עשו וחקותי מאסו ואת שבתותי חללו ואחרי גלולי אבותם היו עיניהם

ezekiel 20 25   וגם אני נתתי להם חקים לא טובים ומשפטים לא יחיו בהם

ezekiel 20 26   ואטמא אותם במתנותם בהעביר כל פטר רחם למען אשמם למען אשר ידעו אשר אני יהוה

ezekiel 20 27   לכן דבר אל בית ישראל בן אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל

ezekiel 20 28   ואביאם אל הארץ אשר נשאתי את ידי לתת אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם

ezekiel 20 29   ואמר אלהם מה הבמה אשר אתם הבאים שם ויקרא שמה במה עד היום הזה

ezekiel 20 30   לכן אמר אל בית ישראל כה אמר אדני יהוה הבדרך אבותיכם אתם נטמאים ואחרי שקוציהם אתם זנים

ezekiel 20 31   ובשאת מתנתיכם בהעביר בניכם באש אתם נטמאים לכל גלוליכם עד היום ואני אדרש לכם בית ישראל חי אני נאם אדני יהוה אם אדרש לכם

ezekiel 20 32   והעלה על רוחכם היו לא תהיה אשר אתם אמרים נהיה כגוים כמשפחות הארצות לשרת עץ ואבן

ezekiel 20 33   חי אני נאם אדני יהוה אם לא ביד חזקה ובזרוע נטויה ובחמה שפוכה אמלוך עליכם

ezekiel 20 34   והוצאתי אתכם מן העמים וקבצתי אתכם מן הארצות אשר נפוצתם בם ביד חזקה ובזרוע נטויה ובחמה שפוכה

ezekiel 20 35   והבאתי אתכם אל מדבר העמים ונשפטתי אתכם שם פנים אל פנים

ezekiel 20 36   כאשר נשפטתי את אבותיכם במדבר ארץ מצרים כן אשפט אתכם נאם אדני יהוה

ezekiel 20 37   והעברתי אתכם תחת השבט והבאתי אתכם במסרת הברית

ezekiel 20 38   וברותי מכם המרדים והפושעים בי מארץ מגוריהם אוציא אותם ואל אדמת ישראל לא יבוא וידעתם כי אני יהוה

ezekiel 20 39   ואתם בית ישראל כה אמר אדני יהוה איש גלוליו לכו עבדו ואחר אם אינכם שמעים אלי ואת שם קדשי לא תחללו עוד במתנותיכם ובגלוליכם

ezekiel 20 40   כי בהר קדשי בהר מרום ישראל נאם אדני יהוה שם יעבדני כל בית ישראל כלה בארץ שם ארצם ושם אדרוש את תרומתיכם ואת ראשית משאותיכם בכל קדשיכם

ezekiel 20 41   בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם ונקדשתי בכם לעיני הגוים

ezekiel 20 42   וידעתם כי אני יהוה בהביאי אתכם אל אדמת ישראל אל הארץ אשר נשאתי את ידי לתת אותה לאבותיכם

ezekiel 20 43   וזכרתם שם את דרכיכם ואת כל עלילותיכם אשר נטמאתם בם ונקטתם בפניכם בכל רעותיכם אשר עשיתם

ezekiel 20 44   וידעתם כי אני יהוה בעשותי אתכם למען שמי לא כדרכיכם הרעים וכעלילותיכם הנשחתות בית ישראל נאם אדני יהוה

ezekiel 21 1   ויהי דבר יהוה אלי לאמר

ezekiel 21 2   בן אדם שים פניך דרך תימנה והטף אל דרום והנבא אל יער השדה נגב

ezekiel 21 3   ואמרת ליער הנגב שמע דבר יהוה כה אמר אדני יהוה הנני מצית בך אש ואכלה בך כל עץ לח וכל עץ יבש לא תכבה להבת שלהבת ונצרבו בה כל פנים מנגב צפונה

ezekiel 21 4   וראו כל בשר כי אני יהוה בערתיה לא תכבה

ezekiel 21 5   ואמר אהה אדני יהוה המה אמרים לי הלא ממשל משלים הוא

ezekiel 21 6   ויהי דבר יהוה אלי לאמר

ezekiel 21 7   בן אדם שים פניך אל ירושלם והטף אל מקדשים והנבא אל אדמת ישראל

ezekiel 21 8   ואמרת לאדמת ישראל כה אמר יהוה הנני אליך והוצאתי חרבי מתערה והכרתי ממך צדיק ורשע

ezekiel 21 9   יען אשר הכרתי ממך צדיק ורשע לכן תצא חרבי מתערה אל כל בשר מנגב צפון

ezekiel 21 10   וידעו כל בשר כי אני יהוה הוצאתי חרבי מתערה לא תשוב עוד

ezekiel 21 11   ואתה בן אדם האנח בשברון מתנים ובמרירות תאנח לעיניהם

ezekiel 21 12   והיה כי יאמרו אליך על מה אתה נאנח ואמרת אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים הנה באה ונהיתה נאם אדני יהוה

ezekiel 21 13   ויהי דבר יהוה אלי לאמר

ezekiel 21 14   בן אדם הנבא ואמרת כה אמר אדני אמר חרב חרב הוחדה וגם מרוטה

ezekiel 21 15   למען טבח טבח הוחדה למען היה לה ברק מרטה או נשיש שבט בני מאסת כל עץ

ezekiel 21 16   ויתן אתה למרטה לתפש בכף היא הוחדה חרב והיא מרטה לתת אותה ביד הורג

ezekiel 21 17   זעק והילל בן אדם כי היא היתה בעמי היא בכל נשיאי ישראל מגורי אל חרב היו את עמי לכן ספק אל ירך

ezekiel 21 18   כי בחן ומה אם גם שבט מאסת לא יהיה נאם אדני יהוה

ezekiel 21 19   ואתה בן אדם הנבא והך כף אל כף ותכפל חרב שלישתה חרב חללים היא חרב חלל הגדול החדרת להם

ezekiel 21 20   למען למוג לב והרבה המכשלים על כל שעריהם נתתי אבחת חרב אח עשויה לברק מעטה לטבח

ezekiel 21 21   התאחדי הימני השימי השמילי אנה פניך מעדות

ezekiel 21 22   וגם אני אכה כפי אל כפי והנחתי חמתי אני יהוה דברתי

ezekiel 21 23   ויהי דבר יהוה אלי לאמר

ezekiel 21 24   ואתה בן אדם שים לך שנים דרכים לבוא חרב מלך בבל מארץ אחד יצאו שניהם ויד ברא בראש דרך עיר ברא

ezekiel 21 25   דרך תשים לבוא חרב את רבת בני עמון ואת יהודה בירושל͏ם בצורה

ezekiel 21 26   כי עמד מלך בבל אל אם הדרך בראש שני הדרכים לקסם קסם קלקל בחצים שאל בתרפים ראה בכבד

ezekiel 21 27   בימינו היה הקסם ירושלם לשום כרים לפתח פה ברצח להרים קול בתרועה לשום כרים על שערים לשפך סללה לבנות דיק

ezekiel 21 28   והיה להם כקסום כקסם שוא בעיניהם שבעי שבעות להם והוא מזכיר עון להתפש

ezekiel 21 29   לכן כה אמר אדני יהוה יען הזכרכם עונכם בהגלות פשעיכם להראות חטאותיכם בכל עלילותיכם יען הזכרכם בכף תתפשו

ezekiel 21 30   ואתה חלל רשע נשיא ישראל אשר בא יומו בעת עון קץ

ezekiel 21 31   כה אמר אדני יהוה הסיר המצנפת והרים העטרה זאת לא זאת השפלה הגבה והגבה השפיל

ezekiel 21 32   עוה עוה עוה אשימנה גם זאת לא היה עד בא אשר לו המשפט ונתתיו

ezekiel 21 33   ואתה בן אדם הנבא ואמרת כה אמר אדני יהוה אל בני עמון ואל חרפתם ואמרת חרב חרב פתוחה לטבח מרוטה להכיל למען ברק

ezekiel 21 34   בחזות לך שוא בקסם לך כזב לתת אותך אל צוארי חללי רשעים אשר בא יומם בעת עון קץ

ezekiel 21 35   השב אל תערה במקום אשר נבראת בארץ מכרותיך אשפט אתך

ezekiel 21 36   ושפכתי עליך זעמי באש עברתי אפיח עליך ונתתיך ביד אנשים בערים חרשי משחית

ezekiel 21 37   לאש תהיה לאכלה דמך יהיה בתוך הארץ לא תזכרי כי אני יהוה דברתי

ezekiel 22 1   ויהי דבר יהוה אלי לאמר

ezekiel 22 2   ואתה בן אדם התשפט התשפט את עיר הדמים והודעתה את כל תועבותיה

ezekiel 22 3   ואמרת כה אמר אדני יהוה עיר שפכת דם בתוכה לבוא עתה ועשתה גלולים עליה לטמאה

ezekiel 22 4   בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות

ezekiel 22 5   הקרבות והרחקות ממך יתקלסו בך טמאת השם רבת המהומה

ezekiel 22 6   הנה נשיאי ישראל איש לזרעו היו בך למען שפך דם

ezekiel 22 7   אב ואם הקלו בך לגר עשו בעשק בתוכך יתום ואלמנה הונו בך

ezekiel 22 8   קדשי בזית ואת שבתתי חללת

ezekiel 22 9   אנשי רכיל היו בך למען שפך דם ואל ההרים אכלו בך זמה עשו בתוכך

ezekiel 22 10   ערות אב גלה בך טמאת הנדה ענו בך

ezekiel 22 11   ואיש את אשת רעהו עשה תועבה ואיש את כלתו טמא בזמה ואיש את אחתו בת אביו ענה בך

ezekiel 22 12   שחד לקחו בך למען שפך דם נשך ותרבית לקחת ותבצעי רעיך בעשק ואתי שכחת נאם אדני יהוה

ezekiel 22 13   והנה הכיתי כפי אל בצעך אשר עשית ועל דמך אשר היו בתוכך

ezekiel 22 14   היעמד לבך אם תחזקנה ידיך לימים אשר אני עשה אותך אני יהוה דברתי ועשיתי

ezekiel 22 15   והפיצותי אותך בגוים וזריתיך בארצות והתמתי טמאתך ממך

ezekiel 22 16   ונחלת בך לעיני גוים וידעת כי אני יהוה

ezekiel 22 17   ויהי דבר יהוה אלי לאמר

ezekiel 22 18   בן אדם היו לי בית ישראל לסוג לסיג כלם נחשת ובדיל וברזל ועופרת בתוך כור סגים כסף היו

ezekiel 22 19   לכן כה אמר אדני יהוה יען היות כלכם לסגים לכן הנני קבץ אתכם אל תוך ירושל͏ם

ezekiel 22 20   קבצת כסף ונחשת וברזל ועופרת ובדיל אל תוך כור לפחת עליו אש להנתיך כן אקבץ באפי ובחמתי והנחתי והתכתי אתכם

ezekiel 22 21   וכנסתי אתכם ונפחתי עליכם באש עברתי ונתכתם בתוכה

ezekiel 22 22   כהתוך כסף בתוך כור כן תתכו בתוכה וידעתם כי אני יהוה שפכתי חמתי עליכם

ezekiel 22 23   ויהי דבר יהוה אלי לאמר

ezekiel 22 24   בן אדם אמר לה את ארץ לא מטהרה היא לא גשמה ביום זעם

ezekiel 22 25   קשר נביאיה בתוכה כארי שואג טרף טרף נפש אכלו חסן ויקר יקחו אלמנותיה הרבו בתוכה

ezekiel 22 26   כהניה חמסו תורתי ויחללו קדשי בין קדש לחל לא הבדילו ובין הטמא לטהור לא הודיעו ומשבתותי העלימו עיניהם ואחל בתוכם

ezekiel 22 27   שריה בקרבה כזאבים טרפי טרף לשפך דם לאבד נפשות למען בצע בצע

ezekiel 22 28   ונביאיה טחו להם תפל חזים שוא וקסמים להם כזב אמרים כה אמר אדני יהוה ויהוה לא דבר

ezekiel 22 29   עם הארץ עשקו עשק וגזלו גזל ועני ואביון הונו ואת הגר עשקו בלא משפט

ezekiel 22 30   ואבקש מהם איש גדר גדר ועמד בפרץ לפני בעד הארץ לבלתי שחתה ולא מצאתי

ezekiel 22 31   ואשפך עליהם זעמי באש עברתי כליתים דרכם בראשם נתתי נאם אדני יהוה

ezekiel 23 1   ויהי דבר יהוה אלי לאמר

ezekiel 23 2   בן אדם שתים נשים בנות אם אחת היו

ezekiel 23 3   ותזנינה במצרים בנעוריהן זנו שמה מעכו שדיהן ושם עשו דדי בתוליהן

ezekiel 23 4   ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן שמרון אהלה וירושל͏ם אהליבה

ezekiel 23 5   ותזן אהלה תחתי ותעגב על מאהביה אל אשור קרובים

ezekiel 23 6   לבשי תכלת פחות וסגנים בחורי חמד כלם פרשים רכבי סוסים

ezekiel 23 7   ותתן תזנותיה עליהם מבחר בני אשור כלם ובכל אשר ע͏גבה בכל גלוליהם נטמאה

ezekiel 23 8   ואת תזנותיה ממצרים לא עזבה כי אותה שכבו בנעוריה והמה עשו דדי בתוליה וישפכו תזנותם עליה

ezekiel 23 9   לכן נתתיה ביד מאהביה ביד בני אשור אשר עגבה עליהם

ezekiel 23 10   המה גלו ערותה בניה ובנותיה לקחו ואותה בחרב הרגו ותהי שם לנשים ושפוטים עשו בה

ezekiel 23 11   ותרא אחותה אהליבה ותשחת עגבתה ממנה ואת תזנותיה מזנוני אחותה

ezekiel 23 12   אל בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם

ezekiel 23 13   וארא כי נטמאה דרך אחד לשתיהן

ezekiel 23 14   ותוסף אל תזנותיה ותרא אנשי מחקה על הקיר צלמי כשדיים כשדים חקקים בששר

ezekiel 23 15   חגורי אזור במתניהם סרוחי טבולים בראשיהם מראה שלשים כלם דמות בני בבל כשדים ארץ מולדתם

ezekiel 23 16   ותעגב ותעגבה עליהם למראה עיניה ותשלח מלאכים אליהם כשדימה

ezekiel 23 17   ויבאו אליה בני בבל למשכב דדים ויטמאו אותה בתזנותם ותטמא בם ותקע נפשה מהם

ezekiel 23 18   ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה

ezekiel 23 19   ותרבה את תזנותיה לזכר את ימי נעוריה אשר זנתה בארץ מצרים

ezekiel 23 20   ותעגבה על פלגשיהם אשר בשר חמורים בשרם וזרמת סוסים זרמתם

ezekiel 23 21   ותפקדי את זמת נעוריך בעשות ממצרים דדיך למען שדי נעוריך

ezekiel 23 22   לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב

ezekiel 23 23   בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם שלשים וקרואים רכבי סוסים כלם

ezekiel 23 24   ובאו עליך הצן רכב וגלגל ובקהל עמים צנה ומגן וקובע ישימו עליך סביב ונתתי לפניהם משפט ושפטוך במשפטיהם

ezekiel 23 25   ונתתי קנאתי בך ועשו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש

ezekiel 23 26   והפשיטוך את בגדיך ולקחו כלי תפארתך

ezekiel 23 27   והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד

ezekiel 23 28   כי כה אמר אדני יהוה הנני נתנך ביד אשר שנאת ביד אשר נקעה נפשך מהם

ezekiel 23 29   ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך

ezekiel 23 30   עשה אלה לך בזנותך אחרי גוים על אשר נטמאת בגלוליהם

ezekiel 23 31   בדרך אחותך הלכת ונתתי כוסה בידך

ezekiel 23 32   כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל

ezekiel 23 33   שכרון ויגון תמלאי כוס שמה ושממה כוס אחותך שמרון

ezekiel 23 34   ושתית אותה ומצית ואת חרשיה תגרמי ושדיך תנתקי כי אני דברתי נאם אדני יהוה

ezekiel 23 35   לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך

ezekiel 23 36   ויאמר יהוה אלי בן אדם התשפוט את אהלה ואת אהליבה והגד להן את תועבותיהן

ezekiel 23 37   כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה

ezekiel 23 38   עוד זאת עשו לי טמאו את מקדשי ביום ההוא ואת שבתותי חללו

ezekiel 23 39   ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי

ezekiel 23 40   ואף כי תשלחנה לאנשים באים ממרחק אשר מלאך שלוח אליהם והנה באו לאשר רחצת כחלת עיניך ועדית עדי

ezekiel 23 41   וישבת על מטה כבודה ושלחן ערוך לפניה וקטרתי ושמני שמת עליה

ezekiel 23 42   וקול המון שלו בה ואל אנשים מרב אדם מובאים סובאים סבאים ממדבר ויתנו צמידים אל ידיהן ועטרת תפארת על ראשיהן

ezekiel 23 43   ואמר לבלה נאופים עת עתה יזנה יזנו תזנותה והיא

ezekiel 23 44   ויבוא אליה כבוא אל אשה זונה כן באו אל אהלה ואל אהליבה אשת הזמה

ezekiel 23 45   ואנשים צדיקם המה ישפטו אותהם משפט נאפות ומשפט שפכות דם כי נאפת הנה ודם בידיהן

ezekiel 23 46   כי כה אמר אדני יהוה העלה עליהם קהל ונתן אתהן לזעוה ולבז

ezekiel 23 47   ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו

ezekiel 23 48   והשבתי זמה מן הארץ ונוסרו כל הנשים ולא תעשינה כזמתכנה

ezekiel 23 49   ונתנו זמתכנה עליכן וחטאי גלוליכן תשאינה וידעתם כי אני אדני יהוה

ezekiel 24 1   ויהי דבר יהוה אלי בשנה התשיעית בחדש העשירי בעשור לחדש לאמר

ezekiel 24 2   בן אדם כתוב כתב לך את שם היום את עצם היום הזה סמך מלך בבל אל ירושלם בעצם היום הזה

ezekiel 24 3   ומשל אל בית המרי משל ואמרת אליהם כה אמר אדני יהוה שפת הסיר שפת וגם יצק בו מים

ezekiel 24 4   אסף נתחיה אליה כל נתח טוב ירך וכתף מבחר עצמים מלא

ezekiel 24 5   מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה

ezekiel 24 6   לכן כה אמר אדני יהוה אוי עיר הדמים סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל

ezekiel 24 7   כי דמה בתוכה היה על צחיח סלע שמתהו לא שפכתהו על הארץ לכסות עליו עפר

ezekiel 24 8   להעלות חמה לנקם נקם נתתי את דמה על צחיח סלע לבלתי הכסות

ezekiel 24 9   לכן כה אמר אדני יהוה אוי עיר הדמים גם אני אגדיל המדורה

ezekiel 24 10   הרבה העצים הדלק האש התם הבשר והרקח המרקחה והעצמות יחרו

ezekiel 24 11   והעמידה על גחליה רקה למען תחם וחרה נחשתה ונתכה בתוכה טמאתה תתם חלאתה

ezekiel 24 12   תאנים הלאת ולא תצא ממנה רבת חלאתה באש חלאתה

ezekiel 24 13   בטמאתך זמה יען טהרתיך ולא טהרת מטמאתך לא תטהרי עוד עד הניחי את חמתי בך

ezekiel 24 14   אני יהוה דברתי באה ועשיתי לא אפרע ולא אחוס ולא אנחם כדרכיך וכעלילותיך שפטוך נאם אדני יהוה

ezekiel 24 15   ויהי דבר יהוה אלי לאמר

ezekiel 24 16   בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך

ezekiel 24 17   האנק דם מתים אבל לא תעשה פארך חבוש עליך ונעליך תשים ברגליך ולא תעטה על שפם ולחם אנשים לא תאכל

ezekiel 24 18   ואדבר אל העם בבקר ותמת אשתי בערב ואעש בבקר כאשר צויתי

ezekiel 24 19   ויאמרו אלי העם הלא תגיד לנו מה אלה לנו כי אתה עשה

ezekiel 24 20   ואמר אליהם דבר יהוה היה אלי לאמר

ezekiel 24 21   אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו

ezekiel 24 22   ועשיתם כאשר עשיתי על שפם לא תעטו ולחם אנשים לא תאכלו

ezekiel 24 23   ופארכם על ראשיכם ונעליכם ברגליכם לא תספדו ולא תבכו ונמקתם בעונתיכם ונהמתם איש אל אחיו

ezekiel 24 24   והיה יחזקאל לכם למופת ככל אשר עשה תעשו בבאה וידעתם כי אני אדני יהוה

ezekiel 24 25   ואתה בן אדם הלוא ביום קחתי מהם את מעוזם משוש תפארתם את מחמד עיניהם ואת משא נפשם בניהם ובנותיהם

ezekiel 24 26   ביום ההוא יבוא הפליט אליך להשמעות אזנים

ezekiel 24 27   ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה

ezekiel 25 1   ויהי דבר יהוה אלי לאמר

ezekiel 25 2   בן אדם שים פניך אל בני עמון והנבא עליהם

ezekiel 25 3   ואמרת לבני עמון שמעו דבר אדני יהוה כה אמר אדני יהוה יען אמרך האח אל מקדשי כי נחל ואל אדמת ישראל כי נשמה ואל בית יהודה כי הלכו בגולה

ezekiel 25 4   לכן הנני נתנך לבני קדם למורשה וישבו טירותיהם בך ונתנו בך משכניהם המה יאכלו פריך והמה ישתו חלבך

ezekiel 25 5   ונתתי את רבה לנוה גמלים ואת בני עמון למרבץ צאן וידעתם כי אני יהוה

ezekiel 25 6   כי כה אמר אדני יהוה יען מחאך יד ורקעך ברגל ותשמח בכל שאטך בנפש אל אדמת ישראל

ezekiel 25 7   לכן הנני נטיתי את ידי עליך ונתתיך לבג לבז לגוים והכרתיך מן העמים והאבדתיך מן הארצות אשמידך וידעת כי אני יהוה

ezekiel 25 8   כה אמר אדני יהוה יען אמר מואב ושעיר הנה ככל הגוים בית יהודה

ezekiel 25 9   לכן הנני פתח את כתף מואב מהערים מעריו מקצהו צבי ארץ בית הישימת בעל מעון וקריתמה וקריתימה

ezekiel 25 10   לבני קדם על בני עמון ונתתיה למורשה למען לא תזכר בני עמון בגוים

ezekiel 25 11   ובמואב אעשה שפטים וידעו כי אני יהוה

ezekiel 25 12   כה אמר אדני יהוה יען עשות אדום בנקם נקם לבית יהודה ויאשמו אשום ונקמו בהם

ezekiel 25 13   לכן כה אמר אדני יהוה ונטתי ידי על אדום והכרתי ממנה אדם ובהמה ונתתיה חרבה מתימן ודדנה בחרב יפלו

ezekiel 25 14   ונתתי את נקמתי באדום ביד עמי ישראל ועשו באדום כאפי וכחמתי וידעו את נקמתי נאם אדני יהוה

ezekiel 25 15   כה אמר אדני יהוה יען עשות פלשתים בנקמה וינקמו נקם בשאט בנפש למשחית איבת עולם

ezekiel 25 16   לכן כה אמר אדני יהוה הנני נוטה ידי על פלשתים והכרתי את כרתים והאבדתי את שארית חוף הים

ezekiel 25 17   ועשיתי בם נקמות גדלות בתוכחות חמה וידעו כי אני יהוה בתתי את נקמתי בם

ezekiel 26 1   ויהי בעשתי עשרה שנה באחד לחדש היה דבר יהוה אלי לאמר

ezekiel 26 2   בן אדם יען אשר אמרה צר על ירושלם האח נשברה דלתות העמים נסבה אלי אמלאה החרבה

ezekiel 26 3   לכן כה אמר אדני יהוה הנני עליך צר והעליתי עליך גוים רבים כהעלות הים לגליו

ezekiel 26 4   ושחתו חמות צר והרסו מגדליה וסחיתי עפרה ממנה ונתתי אותה לצחיח סלע

ezekiel 26 5   משטח חרמים תהיה בתוך הים כי אני דברתי נאם אדני יהוה והיתה לבז לגוים

ezekiel 26 6   ובנותיה אשר בשדה בחרב תהרגנה וידעו כי אני יהוה

ezekiel 26 7   כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשים וקהל ועם רב

ezekiel 26 8   בנותיך בשדה בחרב יהרג ונתן עליך דיק ושפך עליך סללה והקים עליך צנה

ezekiel 26 9   ומחי קבלו יתן בחמותיך ומגדלתיך יתץ בחרבותיו

ezekiel 26 10   משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה

ezekiel 26 11   בפרסות סוסיו ירמס את כל חוצותיך עמך בחרב יהרג ומצבות עזך לארץ תרד

ezekiel 26 12   ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו

ezekiel 26 13   והשבתי המון שיריך וקול כנוריך לא ישמע עוד

ezekiel 26 14   ונתתיך לצחיח סלע משטח חרמים תהיה לא תבנה עוד כי אני יהוה דברתי נאם אדני יהוה

ezekiel 26 15   כה אמר אדני יהוה לצור הלא מקול מפלתך באנק חלל בהרג הרג בתוכך ירעשו האיים

ezekiel 26 16   ו͏ירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך

ezekiel 26 17   ונשאו עליך קינה ואמרו לך איך אבדת נושבת מימים העיר ההללה אשר היתה חזקה בים היא וישביה אשר נתנו חתיתם לכל יושביה

ezekiel 26 18   עתה יחרדו האין יום מפלתך ונבהלו האיים אשר בים מצאתך

ezekiel 26 19   כי כה אמר אדני יהוה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים

ezekiel 26 20   והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור למען לא תשבי ונתתי צבי בארץ חיים

ezekiel 26 21   בלהות אתנך ואינך ותבקשי ולא תמצאי עוד לעולם נאם אדני יהוה

ezekiel 27 1   ויהי דבר יהוה אלי לאמר

ezekiel 27 2   ואתה בן אדם שא על צר קינה

ezekiel 27 3   ואמרת לצור הישבתי הישבת על מבואת ים רכלת העמים אל איים רבים כה אמר אדני יהוה צור את אמרת אני כלילת יפי

ezekiel 27 4   בלב ימים גבוליך בניך כללו יפיך

ezekiel 27 5   ברושים משניר בנו לך את כל לחתים ארז מלבנון לקחו לעשות תרן עליך

ezekiel 27 6   אלונים מבשן עשו משוטיך קרשך עשו שן בת אשרים מאיי כתים כתיים

ezekiel 27 7   שש ברקמה ממצרים היה מפרשך להיות לך לנס תכלת וארגמן מאיי אלישה היה מכסך

ezekiel 27 8   ישבי צידון וארוד היו שטים לך חכמיך צור היו בך המה חבליך

ezekiel 27 9   זקני גבל וחכמיה היו בך מחזיקי בדקך כל אניות הים ומלחיהם היו בך לערב מערבך

ezekiel 27 10   פרס ולוד ופוט היו בחילך אנשי מלחמתך מגן וכובע תלו בך המה נתנו הדרך

ezekiel 27 11   בני ארוד וחילך על חומותיך סביב וגמדים במגדלותיך היו שלטיהם תלו על חומותיך סביב המה כללו יפיך

ezekiel 27 12   תרשיש סחרתך מרב כל הון בכסף ברזל בדיל ועופרת נתנו עזבוניך

ezekiel 27 13   יון תבל ומשך המה רכליך בנפש אדם וכלי נחשת נתנו מערבך

ezekiel 27 14   מבית תוגרמה סוסים ופרשים ופרדים נתנו עזבוניך

ezekiel 27 15   בני דדן רכליך איים רבים סחרת ידך קרנות שן והובנים והבנים השיבו אשכרך

ezekiel 27 16   ארם סחרתך מרב מעשיך בנפך ארגמן ורקמה ובוץ וראמת וכדכד נתנו בעזבוניך

ezekiel 27 17   יהודה וארץ ישראל המה רכליך בחטי מנית ופנג ודבש ושמן וצרי נתנו מערבך

ezekiel 27 18   דמשק סחרתך ברב מעשיך מרב כל הון ביין חלבון וצמר צחר

ezekiel 27 19   ודן ויון מאוזל בעזבוניך נתנו ברזל עשות קדה וקנה במערבך היה

ezekiel 27 20   דדן רכלתך בבגדי חפש לרכבה

ezekiel 27 21   ערב וכל נשיאי קדר המה סחרי ידך בכרים ואילים ועתודים בם סחריך

ezekiel 27 22   רכלי שבא ורעמה המה רכליך בראש כל בשם ובכל אבן יקרה וזהב נתנו עזבוניך

ezekiel 27 23   חרן וכנה ועדן רכלי שבא אשור כלמד רכלתך

ezekiel 27 24   המה רכליך במכללים בגלומי תכלת ורקמה ובגנזי ברמים בחבלים חבשים וארזים במרכלתך

ezekiel 27 25   אניות תרשיש שרותיך מערבך ותמלאי ותכבדי מאד בלב ימים

ezekiel 27 26   במים רבים הביאוך השטים אתך רוח הקדים שברך בלב ימים

ezekiel 27 27   הונך ועזבוניך מערבך מלחיך וחבליך מחזיקי בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב ימים ביום מפלתך

ezekiel 27 28   לקול זעקת חבליך ירעשו מגרשות

ezekiel 27 29   וירדו מאניותיהם כל תפשי משוט מלחים כל חבלי הים אל הארץ יעמדו

ezekiel 27 30   והשמיעו עליך בקולם ויזעקו מרה ויעלו ע͏פר על ראשיהם באפר יתפלשו

ezekiel 27 31   והקריחו אליך קרחה וחגרו שקים ובכו אליך במר נפש מספד מר

ezekiel 27 32   ונשאו אליך בניהם קינה וקוננו עליך מי כצור כדמה בתוך הים

ezekiel 27 33   בצאת עזבוניך מימים השבעת עמים רבים ברב הוניך ומערביך העשרת מלכי ארץ

ezekiel 27 34   עת נשברת מימים במעמקי מים מערבך וכל קהלך בתוכך נפלו

ezekiel 27 35   כל ישבי האיים שממו עליך ומלכיהם שערו שער רעמו פנים

ezekiel 27 36   סחרים בעמים שרקו עליך בלהות היית ואינך עד עולם

ezekiel 28 1   ויהי דבר יהוה אלי לאמר

ezekiel 28 2   בן אדם אמר לנגיד צר כה אמר אדני יהוה יען גבה לבך ותאמר אל אני מושב אלהים ישבתי בלב ימים ואתה אדם ולא אל ותתן לבך כלב אלהים

ezekiel 28 3   הנה חכם אתה מדנאל מדניאל כל סתום לא עממוך

ezekiel 28 4   בחכמתך ובתבונתך עשית לך חיל ותעש זהב וכסף באוצרותיך

ezekiel 28 5   ברב חכמתך ברכלתך הרבית חילך ויגבה לבבך בחילך

ezekiel 28 6   לכן כה אמר אדני יהוה יען תתך את לבבך כלב אלהים

ezekiel 28 7   לכן הנני מביא עליך זרים עריצי גוים והריקו חרבותם על יפי חכמתך וחללו יפעתך

ezekiel 28 8   לשחת יורדוך ומתה ממותי חלל בלב ימים

ezekiel 28 9   האמר תאמר אלהים אני לפני הרגך ואתה אדם ולא אל ביד מחלליך

ezekiel 28 10   מותי ערלים תמות ביד זרים כי אני דברתי נאם אדני יהוה

ezekiel 28 11   ויהי דבר יהוה אלי לאמר

ezekiel 28 12   בן אדם שא קינה על מלך צור ואמרת לו כה אמר אדני יהוה אתה חותם תכנית מלא חכמה וכליל יפי

ezekiel 28 13   בעדן גן אלהים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו

ezekiel 28 14   את כרוב ממשח הסוכך ונתתיך בהר קדש אלהים היית בתוך אבני אש התהלכת

ezekiel 28 15   תמים אתה בדרכיך מיום הבראך עד נמצא עולתה בך

ezekiel 28 16   ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני אש

ezekiel 28 17   גבה לבך ביפיך שחת חכמתך על יפעתך על ארץ השלכתיך לפני מלכים נתתיך לראוה בך

ezekiel 28 18   מרב עוניך בעול רכלתך חללת מקדשיך ואוצא אש מתוכך היא אכלתך ואתנך לאפר על הארץ לעיני כל ראיך

ezekiel 28 19   כל יודעיך בעמים שממו עליך בלהות היית ואינך עד עולם

ezekiel 28 20   ויהי דבר יהוה אלי לאמר

ezekiel 28 21   בן אדם שים פניך אל צידון והנבא עליה

ezekiel 28 22   ואמרת כה אמר אדני יהוה הנני עליך צידון ונכבדתי בתוכך וידעו כי אני יהוה בעשותי בה שפטים ונקדשתי בה

ezekiel 28 23   ושלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני יהוה

ezekiel 28 24   ולא יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני אדני יהוה

ezekiel 28 25   כה אמר אדני יהוה בקבצי את בית ישראל מן העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי ליעקב

ezekiel 28 26   וישבו עליה לבטח ובנו בתים ונטעו כרמים וישבו לבטח בעשותי שפטים בכל השאטים אתם מסביבותם וידעו כי אני יהוה אלהיהם

ezekiel 29 1   בשנה העשירית בעשרי בשנים עשר לחדש היה דבר יהוה אלי לאמר

ezekiel 29 2   בן אדם שים פניך על פרעה מלך מצרים והנבא עליו ועל מצרים כלה

ezekiel 29 3   דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו אשר אמר לי יארי ואני עשיתני

ezekiel 29 4   ונתתי חחיים חחים בלחייך והדבקתי דגת יאריך בקשקשתיך והעליתיך מתוך יאריך ואת כל דגת יאריך בקשקשתיך תדבק

ezekiel 29 5   ונטשתיך המדברה אותך ואת כל דגת יאריך על פני השדה תפול לא תאסף ולא תקבץ לחית הארץ ולעוף השמים נתתיך לאכלה

ezekiel 29 6   וידעו כל ישבי מצרים כי אני יהוה יען היותם משענת קנה לבית ישראל

ezekiel 29 7   בתפשם בך בכפך בכף תרוץ ובקעת להם כל כתף ובהשענם עליך תשבר והעמדת להם כל מתנים

ezekiel 29 8   לכן כה אמר אדני יהוה הנני מביא עליך חרב והכרתי ממך אדם ובהמה

ezekiel 29 9   והיתה ארץ מצרים לשממה וחרבה וידעו כי אני יהוה יען אמר יאר לי ואני עשיתי

ezekiel 29 10   לכן הנני אליך ואל יאריך ונתתי את ארץ מצרים לחרבות חרב שממה ממגדל סונה ועד גבול כוש

ezekiel 29 11   לא תעבר בה רגל אדם ורגל בהמה לא תעבר בה ולא תשב ארבעים שנה

ezekiel 29 12   ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את מצרים בגוים וזריתים בארצות

ezekiel 29 13   כי כה אמר אדני יהוה מקץ ארבעים שנה אקבץ את מצרים מן העמים אשר נפצו שמה

ezekiel 29 14   ושבתי את שבות מצרים והשבתי אתם ארץ פתרוס על ארץ מכורתם והיו שם ממלכה שפלה

ezekiel 29 15   מן הממלכות תהיה שפלה ולא תתנשא עוד על הגוים והמעטתים לבלתי רדות בגוים

ezekiel 29 16   ולא יהיה עוד לבית ישראל למבטח מזכיר עון בפנותם אחריהם וידעו כי אני אדני יהוה

ezekiel 29 17   ויהי בעשרים ושבע שנה בראשון באחד לחדש היה דבר יהוה אלי לאמר

ezekiel 29 18   בן אדם נבוכדראצר מלך בבל העביד את חילו עבדה גדלה אל צר כל ראש מקרח וכל כתף מרוטה ושכר לא היה לו ולחילו מצר על העבדה אשר עבד עליה

ezekiel 29 19   לכן כה אמר אדני יהוה הנני נתן לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר לחילו

ezekiel 29 20   פעלתו אשר עבד בה נתתי לו את ארץ מצרים אשר עשו לי נאם אדני יהוה

ezekiel 29 21   ביום ההוא אצמיח קרן לבית ישראל ולך אתן פתחון פה בתוכם וידעו כי אני יהוה

ezekiel 30 1   ויהי דבר יהוה אלי לאמר

ezekiel 30 2   בן אדם הנבא ואמרת כה אמר אדני יהוה הילילו הה ליום

ezekiel 30 3   כי קרוב יום וקרוב יום ליהוה יום ענן עת גוים יהיה

ezekiel 30 4   ובאה חרב במצרים והיתה חלחלה בכוש בנפל חלל במצרים ולקחו המונה ונהרסו יסודתיה

ezekiel 30 5   כוש ופוט ולוד וכל הערב וכוב ובני ארץ הברית אתם בחרב יפלו

ezekiel 30 6   כה אמר יהוה ונפלו סמכי מצרים וירד גאון עזה ממגדל סונה בחרב יפלו בה נאם אדני יהוה

ezekiel 30 7   ונשמו בתוך ארצות נשמות ועריו בתוך ערים נחרבות תהיינה

ezekiel 30 8   וידעו כי אני יהוה בתתי אש במצרים ונשברו כל עזריה

ezekiel 30 9   ביום ההוא יצאו מלאכים מלפני בצים להחריד את כוש בטח והיתה חלחלה בהם ביום מצרים כי הנה באה

ezekiel 30 10   כה אמר אדני יהוה והשבתי את המון מצרים ביד נבוכדראצר מלך בבל

ezekiel 30 11   הוא ועמו אתו עריצי גוים מובאים לשחת הארץ והריקו חרבותם על מצרים ומלאו את הארץ חלל

ezekiel 30 12   ונתתי יארים חרבה ומכרתי את הארץ ביד רעים והשמתי ארץ ומלאה ביד זרים אני יהוה דברתי

ezekiel 30 13   כה אמר אדני יהוה והאבדתי גלולים והשבתי אלילים מנף ונשיא מארץ מצרים לא יהיה עוד ונתתי יראה בארץ מצרים

ezekiel 30 14   והשמתי את פתרוס ונתתי אש בצען ועשיתי שפטים בנא

ezekiel 30 15   ושפכתי חמתי על סין מעוז מצרים והכרתי את המון נא

ezekiel 30 16   ונתתי אש במצרים חול תחיל תחול סין ונא תהיה להבקע ונף צרי יומם

ezekiel 30 17   בחורי און ופי בסת בחרב יפלו והנה בשבי תלכנה

ezekiel 30 18   ובתחפנחס חשך היום בשברי שם את מטות מצרים ונשבת בה גאון עזה היא ענן יכסנה ובנותיה בשבי תלכנה

ezekiel 30 19   ועשיתי שפטים במצרים וידעו כי אני יהוה

ezekiel 30 20   ויהי באחת עשרה שנה בראשון בשבעה לחדש היה דבר יהוה אלי לאמר

ezekiel 30 21   בן אדם את זרוע פרעה מלך מצרים שברתי והנה לא חבשה לתת רפאות לשום חתול לחבשה לחזקה לתפש בחרב

ezekiel 30 22   לכן כה אמר אדני יהוה הנני אל פרעה מלך מצרים ושברתי את זרעתיו את החזקה ואת הנשברת והפלתי את החרב מידו

ezekiel 30 23   והפצותי את מצרים בגוים וזריתם בארצות

ezekiel 30 24   וחזקתי את זרעות מלך בבל ונתתי את חרבי בידו ושברתי את זרעות פרעה ונאק נאקות חלל לפניו

ezekiel 30 25   והחזקתי את זרעות מלך בבל וזרעות פרעה תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים

ezekiel 30 26   והפצותי את מצרים בגוים וזריתי אותם בארצות וידעו כי אני יהוה

ezekiel 31 1   ויהי באחת עשרה שנה בשלישי באחד לחדש היה דבר יהוה אלי לאמר

ezekiel 31 2   בן אדם אמר אל פרעה מלך מצרים ואל המונו אל מי דמית בגדלך

ezekiel 31 3   הנה אשור ארז בלבנון יפה ענף וחרש מצל וגבה קומה ובין עבתים היתה צמרתו

ezekiel 31 4   מים גדלוהו תהום רממתהו את נהרתיה הלך סביבות מטעה ואת תעלתיה שלחה אל כל עצי השדה

ezekiel 31 5   על כן גבהא קמתו מכל עצי השדה ותרבינה סרעפתיו ותארכנה פארתו פארתיו ממים רבים בשלחו

ezekiel 31 6   בסעפתיו קננו כל עוף השמים ותחת פארתיו ילדו כל חית השדה ובצלו ישבו כל גוים רבים

ezekiel 31 7   וייף בגדלו בארך דליותיו כי היה שרשו אל מים רבים

ezekiel 31 8   ארזים לא עממהו בגן אלהים ברושים לא דמו אל סעפתיו וערמנים לא היו כפארתיו כל עץ בגן אלהים לא דמה אליו ביפיו

ezekiel 31 9   יפה עשיתיו ברב דליותיו ויקנאהו כל עצי עדן אשר בגן האלהים

ezekiel 31 10   לכן כה אמר אדני יהוה יען אשר גבהת בקומה ויתן צמרתו אל בין עבותים ורם לבבו בגבהו

ezekiel 31 11   ואתנהו ביד איל גוים עשו יעשה לו כרשעו גרשתהו

ezekiel 31 12   ויכרתהו זרים עריצי גוים ויטשהו אל ההרים ובכל גאיות נפלו דליותיו ותשברנה פארתיו בכל אפיקי הארץ וירדו מצלו כל עמי הארץ ויטשהו

ezekiel 31 13   על מפלתו ישכנו כל עוף השמים ואל פארתיו היו כל חית השדה

ezekiel 31 14   למען אשר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שתי מים כי כלם נתנו למות אל ארץ תחתית בתוך בני אדם אל יורדי בור

ezekiel 31 15   כה אמר אדני יהוה ביום רדתו שאולה האבלתי כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי השדה עליו עלפה

ezekiel 31 16   מקול מפלתו הרעשתי גוים בהורדי אתו שאולה את יורדי בור וינחמו בארץ תחתית כל עצי עדן מבחר וטוב לבנון כל שתי מים

ezekiel 31 17   גם הם אתו ירדו שאולה אל חללי חרב וזרעו ישבו בצלו בתוך גוים

ezekiel 31 18   אל מי דמית ככה בכבוד ובגדל בעצי עדן והורדת את עצי עדן אל ארץ תחתית בתוך ערלים תשכב את חללי חרב הוא פרעה וכל המונה נאם אדני יהוה

ezekiel 32 1   ויהי בשתי עשרה שנה בשני עשר חדש באחד לחדש היה דבר יהוה אלי לאמר

ezekiel 32 2   בן אדם שא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם

ezekiel 32 3   כה אמר אדני יהוה ופרשתי עליך את רשתי בקהל עמים רבים והעלוך בחרמי

ezekiel 32 4   ונטשתיך בארץ על פני השדה אטילך והשכנתי עליך כל עוף השמים והשבעתי ממך חית כל הארץ

ezekiel 32 5   ונתתי את בשרך על ההרים ומלאתי הגאיות רמותך

ezekiel 32 6   והשקיתי ארץ צפתך מדמך אל ההרים ואפקים ימלאון ממך

ezekiel 32 7   וכסיתי בכבותך שמים והקדרתי את ככביהם שמש בענן אכסנו וירח לא יאיר אורו

ezekiel 32 8   כל מאורי אור בשמים אקדירם עליך ונתתי חשך על ארצך נאם אדני יהוה

ezekiel 32 9   והכעסתי לב עמים רבים בהביאי שברך בגוים על ארצות אשר לא ידעתם

ezekiel 32 10   והשמותי עליך עמים רבים ומלכיהם ישערו עליך שער בעופפי חרבי על פניהם וחרדו לרגעים איש לנפשו ביום מפלתך

ezekiel 32 11   כי כה אמר אדני יהוה חרב מלך בבל תבואך

ezekiel 32 12   בחרבות גבורים אפיל המונך עריצי גוים כלם ושדדו את גאון מצרים ונשמד כל המונה

ezekiel 32 13   והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם

ezekiel 32 14   אז אשקיע מימיהם ונהרותם כשמן אוליך נאם אדני יהוה

ezekiel 32 15   בתתי את ארץ מצרים שממה ונשמה ארץ ממלאה בהכותי את כל יושבי בה וידעו כי אני יהוה

ezekiel 32 16   קינה היא וקוננוה בנות הגוים תקוננה אותה על מצרים ועל כל המונה תקוננה אותה נאם אדני יהוה

ezekiel 32 17   ויהי בשתי עשרה שנה בחמשה עשר לחדש היה דבר יהוה אלי לאמר

ezekiel 32 18   בן אדם נהה על המון מצרים והורדהו אותה ובנות גוים אדרם אל ארץ תחתיות את יורדי בור

ezekiel 32 19   ממי נעמת רדה והשכבה את ערלים

ezekiel 32 20   בתוך חללי חרב יפלו חרב נתנה משכו אותה וכל המוניה

ezekiel 32 21   ידברו לו אלי גבורים מתוך שאול את עזריו ירדו שכבו הערלים חללי חרב

ezekiel 32 22   שם אשור וכל קהלה סביבותיו קברתיו כלם חללים הנפלים בחרב

ezekiel 32 23   אשר נתנו קברתיה בירכתי בור ויהי קהלה סביבות קברתה כלם חללים נפלים בחרב אשר נתנו חתית בארץ חיים

ezekiel 32 24   שם עילם וכל המונה סביבות קברתה כלם חללים הנפלים בחרב א‍שר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור

ezekiel 32 25   בתוך חללים נתנו משכב לה בכל המונה סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן

ezekiel 32 26   שם משך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים

ezekiel 32 27   ולא ישכבו את גבורים נפלים מערלים אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם כי חתית גבורים בארץ חיים

ezekiel 32 28   ואתה בתוך ערלים תשבר ותשכב את חללי חרב

ezekiel 32 29   שמה אדום מלכיה וכל נשיאיה אשר נתנו בגבורתם את חללי חרב המה את ערלים ישכבו ואת ירדי בור

ezekiel 32 30   שמה נסיכי צפון כלם וכל צדני אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור

ezekiel 32 31   אותם יראה פרעה ונחם על כל המונה המונו חללי חרב פרעה וכל חילו נאם אדני יהוה

ezekiel 32 32   כי נתתי את חתיתו חתיתי בארץ חיים והשכב בתוך ערלים את חללי חרב פרעה וכל המונה נאם אדני יהוה

ezekiel 33 1   ויהי דבר יהוה אלי לאמר

ezekiel 33 2   בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ איש אחד מקציהם ונתנו אתו להם לצפה

ezekiel 33 3   וראה את החרב באה על הארץ ותקע בשופר והזהיר את העם

ezekiel 33 4   ושמע השמע את קול השופר ולא נזהר ותבוא חרב ותקחהו דמו בראשו יהיה

ezekiel 33 5   את קול השופר שמע ולא נזהר דמו בו יהיה והוא נזהר נפשו מלט

ezekiel 33 6   והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש

ezekiel 33 7   ואתה בן אדם צפה נתתיך לבית ישראל ושמעת מפי דבר והזהרת אתם ממני

ezekiel 33 8   באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש

ezekiel 33 9   ואתה כי הזהרת רשע מדרכו לשוב ממנה ולא שב מדרכו הוא בעונו ימות ואתה נפשך הצלת

ezekiel 33 10   ואתה בן אדם אמר אל בית ישראל כן אמרתם לאמר כי פשעינו וחטאתינו עלינו ובם אנחנו נמקים ואיך נחיה

ezekiel 33 11   אמר אליהם חי אני נאם אדני יהוה אם אחפץ במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו בית ישראל

ezekiel 33 12   ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל לחיות בה ביום חטאתו

ezekiel 33 13   באמרי לצדיק חיה יחיה והוא בטח על צדקתו ועשה עול כל צדקתו צדקתיו לא תזכרנה ובעולו אשר עשה בו ימות

ezekiel 33 14   ובאמרי לרשע מות תמות ושב מחטאתו ועשה משפט וצדקה

ezekiel 33 15   חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות

ezekiel 33 16   כל חטאתו חטאתיו אשר חטא לא תזכרנה לו משפט וצדקה עשה חיו יחיה

ezekiel 33 17   ואמרו בני עמך לא יתכן דרך אדני והמה דרכם לא יתכן

ezekiel 33 18   בשוב צדיק מצדקתו ועשה עול ומת בהם

ezekiel 33 19   ובשוב רשע מרשעתו ועשה משפט וצדקה עליהם הוא יחיה

ezekiel 33 20   ואמרתם לא יתכן דרך אדני איש כדרכיו אשפוט אתכם בית ישראל

ezekiel 33 21   ויהי בשתי עשרה שנה בעשרי בחמשה לחדש לגלותנו בא אלי הפליט מירושל͏ם לאמר הכתה העיר

ezekiel 33 22   ויד יהוה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד

ezekiel 33 23   ויהי דבר יהוה אלי לאמר

ezekiel 33 24   בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה

ezekiel 33 25   לכן אמר אליהם כה אמר אדני יהוה על הדם תאכלו ועינכם תשאו אל גלוליכם ודם תשפכו והארץ תירשו

ezekiel 33 26   עמדתם על חרבכם עשיתן תועבה ואיש את אשת רעהו טמאתם והארץ תירשו

ezekiel 33 27   כה תאמר אלהם כה אמר אדני יהוה חי אני אם לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות ובמערות בדבר ימותו

ezekiel 33 28   ונתתי את הארץ שממה ומשמה ונשבת גאון עזה ושממו הרי ישראל מאין עובר

ezekiel 33 29   וידעו כי אני יהוה בתתי את הארץ שממה ומשמה על כל תועבתם אשר עשו

ezekiel 33 30   ואתה בן אדם בני עמך הנדברים בך אצל הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר היוצא מאת יהוה

ezekiel 33 31   ויבואו אליך כמבוא עם וישבו לפניך עמי ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך

ezekiel 33 32   והנך להם כשיר עגבים יפה קול ומטב נגן ושמעו את דבריך ועשים אינם אותם

ezekiel 33 33   ובבאה הנה באה וידעו כי נביא היה בתוכם

ezekiel 34 1   ויהי דבר יהוה אלי לאמר

ezekiel 34 2   בן אדם הנבא על רועי ישראל הנבא ואמרת אליהם לרעים כה אמר אדני יהוה הוי רעי ישראל אשר היו רעים אותם הלוא הצאן ירעו הרעים

ezekiel 34 3   את החלב תאכלו ואת הצמר תלבשו הבריאה תזבחו הצאן לא תרעו

ezekiel 34 4   את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם ובפרך

ezekiel 34 5   ותפוצינה מבלי רעה ותהיינה לאכלה לכל חית השדה ותפוצינה

ezekiel 34 6   ישגו צאני בכל ההרים ועל כל גבעה רמה ועל כל פני הארץ נפצו צאני ואין דורש ואין מבקש

ezekiel 34 7   לכן רעים שמעו את דבר יהוה

ezekiel 34 8   חי אני נאם אדני יהוה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני וירעו הרעים אותם ואת צאני לא רעו

ezekiel 34 9   לכן הרעים שמעו דבר יהוה

ezekiel 34 10   כה אמר אדני יהוה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה

ezekiel 34 11   כי כה אמר אדני יהוה הנני אני ודרשתי את צאני ובקרתים

ezekiel 34 12   כבקרת רעה עדרו ביום היותו בתוך צאנו נפרשות כן אבקר את צאני והצלתי אתהם מכל המקומת אשר נפצו שם ביום ענן וערפל

ezekiel 34 13   והוצאתים מן העמים וקבצתים מן הארצות והביאתים אל אדמתם ורעיתים אל הרי ישראל באפיקים ובכל מושבי הארץ

ezekiel 34 14   במרעה טוב ארעה אתם ובהרי מרום ישראל יהיה נוהם שם תרבצנה בנוה טוב ומרעה שמן תרעינה אל הרי ישראל

ezekiel 34 15   אני ארעה צאני ואני ארביצם נאם אדני יהוה

ezekiel 34 16   את האבדת אבקש ואת הנדחת אשיב ולנשברת אחבש ואת החולה אחזק ואת השמנה ואת החזקה אשמיד ארענה במשפט

ezekiel 34 17   ואתנה צאני כה אמר אדני יהוה הנני שפט בין שה לשה לאילים ולעתודים

ezekiel 34 18   המעט מכם המרעה הטוב תרעו ויתר מרעיכם תרמסו ברגליכם ומשקע מים תשתו ואת הנותרים ברגליכם תרפשון

ezekiel 34 19   וצאני מרמס רגליכם תרעינה ומרפש רגליכם תשתינה

ezekiel 34 20   לכן כה אמר אדני יהוה אליהם הנני אני ושפטתי בין שה בריה ובין שה רזה

ezekiel 34 21   יען בצד ובכתף תהדפו ובקרניכם תנגחו כל הנחלות עד אשר הפיצותם אותנה אל החוצה

ezekiel 34 22   והושעתי לצאני ולא תהיינה עוד לבז ושפטתי בין שה לשה

ezekiel 34 23   והקמתי עליהם רעה אחד ורעה אתהן את עבדי דויד הוא ירעה אתם והוא יהיה להן לרעה

ezekiel 34 24   ואני יהוה אהיה להם לאלהים ועבדי דוד נשיא בתוכם אני יהוה דברתי

ezekiel 34 25   וכרתי להם ברית שלום והשבתי חיה רעה מן הארץ וישבו במדבר לבטח וישנו ביערים

ezekiel 34 26   ונתתי אותם וסביבות גבעתי ברכה והורדתי הגשם בעתו גשמי ברכה יהיו

ezekiel 34 27   ונתן עץ השדה את פריו והארץ תתן יבולה והיו על אדמתם לבטח וידעו כי אני יהוה בשברי את מטות עלם והצלתים מיד העבדים בהם

ezekiel 34 28   ולא יהיו עוד בז לגוים וחית הארץ לא תאכלם וישבו לבטח ואין מחריד

ezekiel 34 29   והקמתי להם מטע לשם ולא יהיו עוד אספי רעב בארץ ולא ישאו עוד כלמת הגוים

ezekiel 34 30   וידעו כי אני יהוה אלהיהם אתם והמה עמי בית ישראל נאם אדני יהוה

ezekiel 34 31   ואתן צאני צאן מרעיתי אדם אתם אני אלהיכם נאם אדני יהוה

ezekiel 35 1   ויהי דבר יהוה אלי לאמר

ezekiel 35 2   בן אדם שים פניך על הר שעיר והנבא עליו

ezekiel 35 3   ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה

ezekiel 35 4   עריך חרבה אשים ואתה שממה תהיה וידעת כי אני יהוה

ezekiel 35 5   יען היות לך איבת עולם ותגר את בני ישראל על ידי חרב בעת אידם בעת עון קץ

ezekiel 35 6   לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך

ezekiel 35 7   ונתתי את הר שעיר לשממה ושממה והכרתי ממנו עבר ושב

ezekiel 35 8   ומלאתי את הריו חלליו גבעותיך וגאותיך וכל אפיקיך חללי חרב יפלו בהם

ezekiel 35 9   שממות עולם אתנך ועריך לא תישבנה תשבנה וידעתם כי אני יהוה

ezekiel 35 10   יען אמרך את שני הגוים ואת שתי הארצות לי תהיינה וירשנוה ויהוה שם היה

ezekiel 35 11   לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך

ezekiel 35 12   וידעת כי אני יהוה שמעתי את כל נאצותיך אשר אמרת על הרי ישראל לאמר שממה שממו לנו נתנו לאכלה

ezekiel 35 13   ותגדילו עלי בפיכם והעתרתם עלי דבריכם אני שמעתי

ezekiel 35 14   כה אמר אדני יהוה כשמח כל הארץ שממה אעשה לך

ezekiel 35 15   כשמחתך לנחלת בית ישראל על אשר שממה כן אעשה לך שממה תהיה הר שעיר וכל אדום כלה וידעו כי אני יהוה

ezekiel 36 1   ואתה בן אדם הנבא אל הרי ישראל ואמרת הרי ישראל שמעו דבר יהוה

ezekiel 36 2   כה אמר אדני יהוה יען אמר האויב עליכם האח ובמות עולם למורשה היתה לנו

ezekiel 36 3   לכן הנבא ואמרת כה אמר אדני יהוה יען ביען שמות ושאף אתכם מסביב להיותכם מורשה לשארית הגוים ותעלו על שפת לשון ודבת עם

ezekiel 36 4   לכן הרי ישראל שמעו דבר אדני יהוה כה אמר אדני יהוה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב

ezekiel 36 5   לכן כה אמר אדני יהוה אם לא באש קנאתי דברתי על שארית הגוים ועל אדום כלא אשר נתנו את ארצי להם למורשה בשמחת כל לבב בשאט נפש למען מגרשה לבז

ezekiel 36 6   לכן הנבא על אדמת ישראל ואמרת להרים ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען כלמת גוים נשאתם

ezekiel 36 7   לכן כה אמר אדני יהוה אני נשאתי את ידי אם לא הגוים אשר לכם מסביב המה כלמתם ישאו

ezekiel 36 8   ואתם הרי ישראל ענפכם תתנו ופריכם תשאו לעמי ישראל כי קרבו לבוא

ezekiel 36 9   כי הנני אליכם ופניתי אליכם ונעבדתם ונזרעתם

ezekiel 36 10   והרביתי עליכם אדם כל בית ישראל כלה ונשבו הערים והחרבות תבנינה

ezekiel 36 11   והרביתי עליכם אדם ובהמה ורבו ופרו והושבתי אתכם כקדמותיכם והטבתי מראשתיכם וידעתם כי אני יהוה

ezekiel 36 12   והולכתי עליכם אדם את עמי ישראל וירשוך והיית להם לנחלה ולא תוסף עוד לשכלם

ezekiel 36 13   כה אמר אדני יהוה יען אמרים לכם אכלת אדם אתי את ומשכלת גויך גוייך היית

ezekiel 36 14   לכן אדם לא תאכלי עוד וגויך וגוייך לא תכשלי תשכלי עוד נאם אדני יהוה

ezekiel 36 15   ולא אשמיע אליך עוד כלמת הגוים וחרפת עמים לא תשאי עוד וגויך וגוייך לא תכשלי עוד נאם אדני יהוה

ezekiel 36 16   ויהי דבר יהוה אלי לאמר

ezekiel 36 17   בן אדם בית ישראל ישבים על אדמתם ויטמאו אותה בדרכם ובעלילותם כטמאת הנדה היתה דרכם לפני

ezekiel 36 18   ואשפך חמתי עליהם על הדם אשר שפכו על הארץ ובגלוליהם טמאוה

ezekiel 36 19   ואפיץ אתם בגוים ויזרו בארצות כדרכם וכעלילותם שפטתים

ezekiel 36 20   ויבוא אל הגוים אשר באו שם ויחללו את שם קדשי באמר להם עם יהוה אלה ומארצו יצאו

ezekiel 36 21   ואחמל על שם קדשי אשר חללוהו בית ישראל בגוים אשר באו שמה

ezekiel 36 22   לכן אמר לבית ישראל כה אמר אדני יהוה לא למענכם אני עשה בית ישראל כי אם לשם קדשי אשר חללתם בגוים אשר באתם שם

ezekiel 36 23   וקדשתי את שמי הגדול המחלל בגוים אשר חללתם בתוכם וידעו הגוים כי אני יהוה נאם אדני יהוה בהקדשי בכם לעיניהם

ezekiel 36 24   ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם

ezekiel 36 25   וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם

ezekiel 36 26   ונתתי לכם לב חדש ורוח חדשה אתן בקרבכם והסרתי את לב האבן מבשרכם ונתתי לכם לב בשר

ezekiel 36 27   ואת רוחי אתן בקרבכם ועשיתי את אשר בחקי תלכו ומשפטי תשמרו ועשיתם

ezekiel 36 28   וישבתם בארץ אשר נתתי לאבתיכם והייתם לי לעם ואנכי אהיה לכם לאלהים

ezekiel 36 29   והושעתי אתכם מכל טמאותיכם וקראתי אל הדגן והרביתי אתו ולא אתן עליכם רעב

ezekiel 36 30   והרביתי את פרי העץ ותנובת השדה למען אשר לא תקחו עוד חרפת רעב בגוים

ezekiel 36 31   וזכרתם את דרכיכם הרעים ומעלליכם אשר לא טובים ונקטתם בפניכם על עונתיכם ועל תועבותיכם

ezekiel 36 32   לא למענכם אני עשה נאם אדני יהוה יודע לכם בושו והכלמו מדרכיכם בית ישראל

ezekiel 36 33   כה אמר אדני יהוה ביום טהרי אתכם מכל עונותיכם והושבתי את הערים ונבנו החרבות

ezekiel 36 34   והארץ הנשמה תעבד תחת אשר היתה שממה לעיני כל עובר

ezekiel 36 35   ואמרו הארץ הלזו הנשמה היתה כגן עדן והערים החרבות והנשמות והנהרסות בצורות ישבו

ezekiel 36 36   וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה אני יהוה דברתי ועשיתי

ezekiel 36 37   כה אמר אדני יהוה עוד זאת אדרש לבית ישראל לעשות להם ארבה אתם כצאן אדם

ezekiel 36 38   כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי אני יהוה

ezekiel 37 1   היתה עלי יד יהוה ויוצאני ברוח יהוה ויניחני בתוך הבקעה והיא מלאה עצמות

ezekiel 37 2   והעבירני עליהם סביב סביב והנה רבות מאד על פני הבקעה והנה יבשות מאד

ezekiel 37 3   ויאמר אלי בן אדם התחיינה העצמות האלה ואמר אדני יהוה אתה ידעת

ezekiel 37 4   ויאמר אלי הנבא על העצמות האלה ואמרת אליהם העצמות היבשות שמעו דבר יהוה

ezekiel 37 5   כה אמר אדני יהוה לעצמות האלה הנה אני מביא בכם רוח וחייתם

ezekiel 37 6   ונתתי עליכם גדים והעלתי עליכם בשר וקרמתי עליכם עור ונתתי בכם רוח וחייתם וידעתם כי אני יהוה

ezekiel 37 7   ונבאתי כאשר צויתי ויהי קול כהנבאי והנה רעש ותקרבו עצמות עצם אל עצמו

ezekiel 37 8   וראיתי והנה עליהם גדים ובשר עלה ויקרם עליהם עור מלמעלה ורוח אין בהם

ezekiel 37 9   ויאמר אלי הנבא אל הרוח הנבא בן אדם ואמרת אל הרוח כה אמר אדני יהוה מארבע רוחות באי הרוח ופחי בהרוגים האלה ויחיו

ezekiel 37 10   והנבאתי כאשר צוני ותבוא בהם הרוח ויחיו ויעמדו על רגליהם חיל גדול מאד מאד

ezekiel 37 11   ויאמר אלי בן אדם העצמות האלה כל בית ישראל המה הנה אמרים יבשו עצמותינו ואבדה תקותנו נגזרנו לנו

ezekiel 37 12   לכן הנבא ואמרת אליהם כה אמר אדני יהוה הנה אני פתח את קברותיכם והעליתי אתכם מקברותיכם עמי והבאתי אתכם אל אדמת ישראל

ezekiel 37 13   וידעתם כי אני יהוה בפתחי את קברותיכם ובהעלותי אתכם מקברותיכם עמי

ezekiel 37 14   ונתתי רוחי בכם וחייתם והנחתי אתכם על אדמתכם וידעתם כי אני יהוה דברתי ועשיתי נאם יהוה

ezekiel 37 15   ויהי דבר יהוה אלי לאמר

ezekiel 37 16   ואתה בן אדם קח לך עץ אחד וכתב עליו ליהודה ולבני ישראל חברו חבריו ולקח עץ אחד וכתוב עליו ליוסף עץ אפרים וכל בית ישראל חברו חבריו

ezekiel 37 17   וקרב אתם אחד אל אחד לך לעץ אחד והיו לאחדים בידך

ezekiel 37 18   וכאשר יאמרו אליך בני עמך לאמר הלוא תגיד לנו מה אלה לך

ezekiel 37 19   דבר אלהם כה אמר אדני יהוה הנה אני לקח את עץ יוסף אשר ביד אפרים ושבטי ישראל חברו חבריו ונתתי אותם עליו את עץ יהודה ועשיתם לעץ אחד והיו אחד בידי

ezekiel 37 20   והיו העצים א‍שר תכתב עליהם בידך לעיניהם

ezekiel 37 21   ודבר אליהם כה אמר אדני יהוה הנה אני לקח את בני ישראל מבין הגוים אשר הלכו שם וקבצתי אתם מסביב והבאתי אותם אל אדמתם

ezekiel 37 22   ועשיתי אתם לגוי אחד בארץ בהרי ישראל ומלך אחד יהיה לכלם למלך ולא יהיה יהיו עוד לשני גוים ולא יחצו עוד לשתי ממלכות עוד

ezekiel 37 23   ולא יטמאו עוד בגלוליהם ובשקוציהם ובכל פשעיהם והושעתי אתם מכל מושבתיהם אשר חטאו בהם וטהרתי אותם והיו לי לעם ואני אהיה להם לאלהים

ezekiel 37 24   ועבדי דוד מלך עליהם ורועה אחד יהיה לכלם ובמשפטי ילכו וחקתי ישמרו ועשו אותם

ezekiel 37 25   וישבו על הארץ אשר נתתי לעבדי ליעקב אשר ישבו בה אבותיכם וישבו עליה המה ובניהם ובני בניהם עד עולם ודוד עבדי נשיא להם לעולם

ezekiel 37 26   וכרתי להם ברית שלום ברית עולם יהיה אותם ונתתים והרביתי אותם ונתתי את מקדשי בתוכם לעולם

ezekiel 37 27   והיה משכני עליהם והייתי להם לאלהים והמה יהיו לי לעם

ezekiel 37 28   וידעו הגוים כי אני יהוה מקדש את ישראל בהיות מקדשי בתוכם לעולם

ezekiel 38 1   ויהי דבר יהוה אלי לאמר

ezekiel 38 2   בן אדם שים פניך אל גוג ארץ המגוג נשיא ראש משך ותבל והנבא עליו

ezekiel 38 3   ואמרת כה אמר אדני יהוה הנני אליך גוג נשיא ראש משך ותבל

ezekiel 38 4   ושובבתיך ונתתי חחים בלחייך והוצאתי אותך ואת כל חילך סוסים ופרשים לבשי מכלול כלם קהל רב צנה ומגן תפשי חרבות כלם

ezekiel 38 5   פרס כוש ופוט אתם כלם מגן וכובע

ezekiel 38 6   גמר וכל אגפיה בית תוגרמה ירכתי צפון ואת כל אגפיו עמים רבים אתך

ezekiel 38 7   הכן והכן לך אתה וכל קהלך הנקהלים עליך והיית להם למשמר

ezekiel 38 8   מימים רבים תפקד באחרית השנים תבוא אל ארץ משובבת מחרב מקבצת מעמים רבים על הרי ישראל אשר היו לחרבה תמיד והיא מעמים הוצאה וישבו לבטח כלם

ezekiel 38 9   ועלית כשאה תבוא כענן לכסות הארץ תהיה אתה וכל אגפיך ועמים רבים אותך

ezekiel 38 10   כה אמר אדני יהוה והיה ביום ההוא יעלו דברים על לבבך וחשבת מחשבת רעה

ezekiel 38 11   ואמרת אעלה על ארץ פרזות אבוא השקטים ישבי לבטח כלם ישבים באין חומה ובריח ודלתים אין להם

ezekiel 38 12   לשלל שלל ולבז בז להשיב ידך על חרבות נושבת ואל עם מאסף מגוים עשה מקנה וקנין ישבי על טבור הארץ

ezekiel 38 13   שבא ודדן וסחרי תרשיש וכל כפריה יאמרו לך הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל שלל גדול

ezekiel 38 14   לכן הנבא בן אדם ואמרת לגוג כה אמר אדני יהוה הלוא ביום ההוא בשבת עמי ישראל לבטח תדע

ezekiel 38 15   ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב

ezekiel 38 16   ועלית על עמי ישראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשי בך לעיניהם גוג

ezekiel 38 17   כה אמר אדני יהוה האתה הוא אשר דברתי בימים קדמונים ביד עבדי נביאי ישראל הנבאים בימים ההם שנים להביא אתך עליהם

ezekiel 38 18   והיה ביום ההוא ביום בוא גוג על אדמת ישראל נאם אדני יהוה תעלה חמתי באפי

ezekiel 38 19   ובקנאתי באש עברתי דברתי אם לא ביום ההוא יהיה רעש גדול על אדמת ישראל

ezekiel 38 20   ורעשו מפני דגי הים ועוף השמים וחית השדה וכל הרמש הרמש על האדמה וכל האדם אשר על פני האדמה ונהרסו ההרים ונפלו המדרגות וכל חומה לארץ תפול

ezekiel 38 21   וקראתי עליו לכל הרי חרב נאם אדני יהוה חרב איש באחיו תהיה

ezekiel 38 22   ונשפטתי אתו בדבר ובדם וגשם שוטף ואבני אלגביש אש וגפרית אמטיר עליו ועל אגפיו ועל עמים רבים אשר אתו

ezekiel 38 23   והתגדלתי והתקדשתי ונודעתי לעיני גוים רבים וידעו כי אני יהוה

ezekiel 39 1   ואתה בן אדם הנבא על גוג ואמרת כה אמר אדני יהוה הנני אליך גוג נשיא ראש משך ותבל

ezekiel 39 2   ושבבתיך וששאתיך והעליתיך מירכתי צפון והבאותך על הרי ישראל

ezekiel 39 3   והכיתי קשתך מיד שמאולך וחציך מיד ימינך אפיל

ezekiel 39 4   על הרי ישראל תפול אתה וכל אגפיך ועמים אשר אתך לעיט צפור כל כנף וחית השדה נתתיך לאכלה

ezekiel 39 5   על פני השדה תפול כי אני דברתי נאם אדני יהוה

ezekiel 39 6   ושלחתי אש במגוג ובישבי האיים לבטח וידעו כי אני יהוה

ezekiel 39 7   ואת שם קדשי אודיע בתוך עמי ישראל ולא אחל את שם קדשי עוד וידעו הגוים כי אני יהוה קדוש בישראל

ezekiel 39 8   הנה באה ונהיתה נאם אדני יהוה הוא היום אשר דברתי

ezekiel 39 9   ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח ובערו בהם אש שבע שנים

ezekiel 39 10   ולא ישאו עצים מן השדה ולא יחטבו מן היערים כי בנשק יבערו אש ושללו את שלליהם ובזזו את בזזיהם נאם אדני יהוה

ezekiel 39 11   והיה ביום ההוא אתן לגוג מקום שם קבר בישראל גי העברים קדמת הים וחסמת היא את העברים וקברו שם את גוג ואת כל המונה וקראו גיא המון גוג

ezekiel 39 12   וקברום בית ישראל למען טהר את הארץ שבעה חדשים

ezekiel 39 13   וקברו כל עם הארץ והיה להם לשם יום הכבדי נאם אדני יהוה

ezekiel 39 14   ואנשי תמיד יבדילו עברים בארץ מקברים את העברים את הנותרים על פני הארץ לטהרה מקצה שבעה חדשים יחקרו

ezekiel 39 15   ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג

ezekiel 39 16   וגם שם עיר המונה וטהרו הארץ

ezekiel 39 17   ואתה בן אדם כה אמר אדני יהוה אמר לצפור כל כנף ולכל חית השדה הקבצו ובאו האספו מסביב על זבחי אשר אני זבח לכם זבח גדול על הרי ישראל ואכלתם בשר ושתיתם דם

ezekiel 39 18   בשר גבורים תאכלו ודם נשיאי הארץ תשתו אילים כרים ועתודים פרים מריאי בשן כלם

ezekiel 39 19   ואכלתם חלב לשבעה ושתיתם דם לשכרון מזבחי אשר זבחתי לכם

ezekiel 39 20   ושבעתם על שלחני סוס ורכב גבור וכל איש מלחמה נאם אדני יהוה

ezekiel 39 21   ונתתי את כבודי בגוים וראו כל הגוים את משפטי אשר עשיתי ואת ידי אשר שמתי בהם

ezekiel 39 22   וידעו בית ישראל כי אני יהוה אלהיהם מן היום ההוא והלאה

ezekiel 39 23   וידעו הגוים כי בעונם גלו בית ישראל על אשר מעלו בי ואסתר פני מהם ואתנם ביד צריהם ויפלו בחרב כלם

ezekiel 39 24   כטמאתם וכפשעיהם עשיתי אתם ואסתר פני מהם

ezekiel 39 25   לכן כה אמר אדני יהוה עתה אשיב את שבית שבות יעקב ורחמתי כל בית ישראל וקנאתי לשם קדשי

ezekiel 39 26   ונשו את כלמתם ואת כל מעלם אשר מעלו בי בשבתם על אדמתם לבטח ואין מחריד

ezekiel 39 27   בשובבי אותם מן העמים וקבצתי אתם מארצות איביהם ונקדשתי בם לעיני הגוים רבים

ezekiel 39 28   וידעו כי אני יהוה אלהיהם בהגלותי אתם אל הגוים וכנסתים על אדמתם ולא אותיר עוד מהם שם

ezekiel 39 29   ולא אסתיר עוד פני מהם אשר שפכתי את רוחי על בית ישראל נאם אדני יהוה

ezekiel 40 1   בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הכתה העיר בעצם היום הזה היתה עלי יד יהוה ויבא אתי שמה

ezekiel 40 2   במראות אלהים הביאני אל ארץ ישראל ויניחני אל הר גבה מאד ועליו כמבנה עיר מנגב

ezekiel 40 3   ויביא אותי שמה והנה איש מראהו כמראה נחשת ופתיל פשתים בידו וקנה המדה והוא עמד בשער

ezekiel 40 4   וידבר אלי האיש בן אדם ראה בעיניך ובאזניך שמע ושים לבך לכל אשר אני מראה אותך כי למען הראותכה הבאתה הנה הגד את כל אשר אתה ראה לבית ישראל

ezekiel 40 5   והנה חומה מחוץ לבית סביב סביב וביד האיש קנה המדה שש אמות באמה וטפח וימד את רחב הבנין קנה אחד וקומה קנה אחד

ezekiel 40 6   ויבוא אל שער אשר פניו דרך הקדימה ויעל במעלותו במעלותיו וימד את סף השער קנה אחד רחב ואת סף אחד קנה אחד רחב

ezekiel 40 7   והתא קנה אחד ארך וקנה אחד רחב ובין התאים חמש אמות וסף השער מאצל אולם השער מהבית קנה אחד

ezekiel 40 8   וימד את אלם השער מהבית קנה אחד

ezekiel 40 9   וימד את אלם השער שמנה אמות ואילו ואיליו שתים אמות ואלם השער מהבית

ezekiel 40 10   ותאי השער דרך הקדים שלשה מפה ושלשה מפה מדה אחת לשלשתם ומדה אחת לאילם מפה ומפו

ezekiel 40 11   וימד את רחב פתח השער עשר אמות ארך השער שלוש עשרה אמות

ezekiel 40 12   וגבול לפני התאות אמה אחת ואמה אחת גבול מפה והתא שש אמות מפו ושש אמות מפו

ezekiel 40 13   וימד את השער מגג התא לגגו רחב עשרים וחמש אמות פתח נגד פתח

ezekiel 40 14   ויעש את אילים ששים אמה ואל איל החצר השער סביב סביב

ezekiel 40 15   ועל פני השער היאתון האיתון על לפני אלם השער הפנימי חמשים אמה

ezekiel 40 16   וחלנות אטמות אל התאים ואל אליהמה לפנימה לשער סביב סביב וכן לאלמות וחלונות סביב סביב לפנימה ואל איל תמרים

ezekiel 40 17   ויביאני אל החצר החיצונה והנה לשכות ורצפה עשוי לחצר סביב סביב שלשים לשכות אל הרצפה

ezekiel 40 18   והרצפה אל כתף השערים לעמת ארך השערים הרצפה התחתונה

ezekiel 40 19   וימד רחב מלפני השער התחתונה לפני החצר הפנימי מחוץ מאה אמה הקדים והצפון

ezekiel 40 20   והשער אשר פניו דרך הצפון לחצר החיצונה מדד ארכו ורחבו

ezekiel 40 21   ותאו ותאיו שלושה מפו ושלשה מפו ואילו ואיליו ואלמו ואלמיו היה כמדת השער הראשון חמשים אמה ארכו ורחב חמש ועשרים באמה

ezekiel 40 22   וחלונו וחלוניו ואלמו ואלמיו ותמרו ותמריו כמדת השער אשר פניו דרך הקדים ובמעלות שבע יעלו בו ואילמו ואילמיו לפניהם

ezekiel 40 23   ושער לחצר הפנימי נגד השער לצפון ולקדים וימד משער אל שער מאה אמה

ezekiel 40 24   ויולכני דרך הדרום והנה שער דרך הדרום ומדד אילו איליו ואילמו ואילמיו כמדות האלה

ezekiel 40 25   וחלונים לו ולאילמו ולאילמיו סביב סביב כהחלנות האלה חמשים אמה ארך ורחב חמש ועשרים אמה

ezekiel 40 26   ומעלות שבעה עלותו עלותיו ואלמו ואלמיו לפניהם ותמרים לו אחד מפו ואחד מפו אל אילו איליו

ezekiel 40 27   ושער לחצר הפנימי דרך הדרום וימד משער אל השער דרך הדרום מאה אמות

ezekiel 40 28   ויביאני אל חצר הפנימי בשער הדרום וימד את השער הדרום כמדות האלה

ezekiel 40 29   ותאו ותאיו ואילו ואיליו ואלמו ואלמיו כמדות האלה וחלונות לו ולאלמו ולאלמיו סביב סביב חמשים אמה ארך ורחב עשרים וחמש אמות

ezekiel 40 30   ואלמות סביב סביב ארך חמש ועשרים אמה ורחב חמש אמות

ezekiel 40 31   ואלמו אל חצר החצונה ותמרים אל אילו איליו ומעלות שמונה מעלו מעליו

ezekiel 40 32   ויביאני אל החצר הפנימי דרך הקדים וימד את השער כמדות האלה

ezekiel 40 33   ותאו ותאיו ואלו ואליו ואלמו ואלמיו כמדות האלה וחלונות לו ולאלמו ולאלמיו סביב סביב ארך חמשים אמה ורחב חמש ועשרים אמה

ezekiel 40 34   ואלמו ואלמיו לחצר החיצונה ותמרים אל אלו אליו מפו ומפו ושמנה מעלות מעלו מעליו

ezekiel 40 35   ויביאני אל שער הצפון ומדד כמדות האלה

ezekiel 40 36   תאו תאיו אלו אליו ואלמו וא͏למיו וחלונות לו סביב סביב ארך חמשים אמה ורחב חמש ועשרים אמה

ezekiel 40 37   ואילו ואיליו לחצר החיצונה ותמרים אל אילו איליו מפו ומפו ושמנה מעלות מעלו מעליו

ezekiel 40 38   ולשכה ופתחה באילים השערים שם ידיחו את העלה

ezekiel 40 39   ובאלם השער שנים שלחנות מפו ושנים שלחנות מפה לשחוט אליהם העולה והחטאת והאשם

ezekiel 40 40   ואל הכתף מחוצה לעולה לפתח השער הצפונה שנים שלחנות ואל הכתף האחרת אשר לאלם השער שנים שלחנות

ezekiel 40 41   ארבעה שלחנות מפה וארבעה שלחנות מפה לכתף השער שמונה שלחנות אליהם ישחטו

ezekiel 40 42   וארבעה שלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את הכלים אשר ישחטו את העולה בם והזבח

ezekiel 40 43   והשפתים טפח אחד מוכנים בבית סביב סביב ואל השלחנות בשר הקרבן

ezekiel 40 44   ומחוצה לשער הפנימי לשכות שרים בחצר הפנימי אשר אל כתף שער הצפון ופניהם דרך הדרום אחד אל כתף שער הקדים פני דרך הצפן

ezekiel 40 45   וידבר אלי זה הלשכה אשר פניה דרך הדרום לכהנים שמרי משמרת הבית

ezekiel 40 46   והלשכה אשר פניה דרך הצפון לכהנים שמרי משמרת המזבח המה בני צדוק הקרבים מבני לוי אל יהוה לשרתו

ezekiel 40 47   וימד את החצר ארך מאה אמה ורחב מאה אמה מרבעת והמזבח לפני הבית

ezekiel 40 48   ויבאני אל אלם הבית וימד אל אלם חמש אמות מפה וחמש אמות מפה ורחב השער שלש אמות מפו ושלש אמות מפו

ezekiel 40 49   ארך האלם עשרים אמה ורחב עשתי עשרה אמה ובמעלות אשר יעלו אליו ועמדים אל האילים אחד מפה ואחד מפה

ezekiel 41 1   ויביאני אל ההיכל וימד את האילים שש אמות רחב מפו ושש אמות רחב מפו רחב האהל

ezekiel 41 2   ורחב הפתח עשר אמות וכתפות הפתח חמש אמות מפו וחמש אמות מפו וימד ארכו ארבעים אמה ורחב עשרים אמה

ezekiel 41 3   ובא לפנימה וימד איל הפתח שתים אמות והפתח שש אמות ורחב הפתח שבע אמות

ezekiel 41 4   וימד את ארכו עשרים אמה ורחב עשרים אמה אל פני ההיכל ויאמר אלי זה קדש הקדשים

ezekiel 41 5   וימד קיר הבית שש אמות ורחב הצלע ארבע אמות סביב סביב לבית סביב

ezekiel 41 6   והצלעות צלע אל צלע שלוש ושלשים פעמים ובאות בקיר אשר לבית לצלעות סביב סביב להיות אחוזים ולא יהיו אחוזים בקיר הבית

ezekiel 41 7   ורחבה ונסבה למעלה למעלה לצלעות כי מוסב הבית למעלה למעלה סביב סביב לבית על כן רחב לבית למעלה וכן התחתונה יעלה על העליונה לתיכונה

ezekiel 41 8   וראיתי לבית גבה סביב סביב מיסדות מוסדות הצלעות מלו הקנה שש אמות אצילה

ezekiel 41 9   רחב הקיר א‍שר לצלע אל החוץ חמש אמות ואשר מנח בית צלעות אשר לבית

ezekiel 41 10   ובין הלשכות רחב עשרים אמה סביב לבית סביב סביב

ezekiel 41 11   ופתח הצלע למנח פתח אחד דרך הצפון ופתח אחד לדרום ורחב מקום המנח חמש אמות סביב סביב

ezekiel 41 12   והבנין אשר אל פני הגזרה פאת דרך הים רחב שבעים אמה וקיר הבנין חמש אמות רחב סביב סביב וארכו תשעים אמה

ezekiel 41 13   ומדד את הבית ארך מאה אמה והגזרה והבניה וקירותיה ארך מאה אמה

ezekiel 41 14   ורחב פני הבית והגזרה לקדים מאה אמה

ezekiel 41 15   ומדד ארך הבנין אל פני הגזרה אשר על אחריה ואתוקיהא ואתיקיהא מפו ומפו מאה אמה וההיכל הפנימי ואלמי החצר

ezekiel 41 16   הספים והחלונים האטמות והאתיקים סביב לשלשתם נגד הסף שחיף עץ סביב סביב והארץ עד החלנות והחלנות מכסות

ezekiel 41 17   על מעל הפתח ועד הבית הפנימי ולחוץ ואל כל הקיר סביב סביב בפנימי ובחיצון מדות

ezekiel 41 18   ועשוי כרובים ותמרים ותמרה בין כרוב לכרוב ושנים פנים לכרוב

ezekiel 41 19   ופני אדם אל התמרה מפו ופני כפיר אל התמרה מפו עשוי אל כל הבית סביב סביב

ezekiel 41 20   מהארץ עד מעל הפתח הכרובים והתמרים עשוים וקיר ההיכל

ezekiel 41 21   ההיכל מזוזת רבעה ופני הקדש המראה כמראה

ezekiel 41 22   המזבח עץ שלוש אמות גבה וארכו שתים אמות ומקצעותיו לו וארכו וקירתיו עץ וידבר אלי זה השלחן אשר לפני יהוה

ezekiel 41 23   ושתים דלתות להיכל ולקדש

ezekiel 41 24   ושתים דלתות לדלתות שתים מוסבות דלתות שתים לדלת אחת ושתי דלתות לאחרת

ezekiel 41 25   ועשויה אליהן אל דלתות ההיכל כרובים ותמרים כאשר עשוים לקירות ועב עץ אל פני האולם מהחוץ

ezekiel 41 26   וחלונים אטמות ותמרים מפו ומפו אל כתפות האולם וצלעות הבית והעבים

ezekiel 42 1   ויוצאני אל החצר החיצונה הדרך דרך הצפון ויבאני אל הלשכה אשר נגד הגזרה ואשר נגד הבנין אל הצפון

ezekiel 42 2   אל פני ארך אמות המאה פתח הצפון והרחב חמשים אמות

ezekiel 42 3   נגד העשרים אשר לחצר הפנימי ונגד רצפה אשר לחצר החיצונה אתיק אל פני אתיק בשלשים

ezekiel 42 4   ולפני הלשכות מהלך עשר אמות רחב אל הפנימית דרך אמה אחת ופתחיהם לצפון

ezekiel 42 5   והלשכות העליונת קצרות כי יוכלו אתיקים מהנה מהתחתנות ומהתכנות בנין

ezekiel 42 6   כי משלשות הנה ואין להן עמודים כעמודי החצרות על כן נאצל מהתחתונות ומהתיכנות מהארץ

ezekiel 42 7   וגדר אשר לחוץ לעמת הלשכות דרך החצר החצונה אל פני הלשכות ארכו חמשים אמה

ezekiel 42 8   כי ארך הלשכות אשר לחצר החצונה חמשים אמה והנה על פני ההיכל מאה אמה

ezekiel 42 9   ומתחתה לשכות ומתחת הלשכות האלה המבוא המביא מהקדים בבאו להנה מהחצר החצנה

ezekiel 42 10   ברחב גדר החצר דרך הקדים אל פני הגזרה ואל פני הבנין לשכות

ezekiel 42 11   ודרך לפניהם כמראה הלשכות אשר דרך הצפון כארכן כן רחבן וכל מוצאיהן וכמשפטיהן וכפתחיהן

ezekiel 42 12   וכפתחי הלשכות אשר דרך הדרום פתח בראש דרך דרך בפני הגדרת הגינה דרך הקדים בבואן

ezekiel 42 13   ויאמר אלי לשכות הצפון לשכות הדרום אשר אל פני הגזרה הנה לשכות הקדש אשר יאכלו שם הכהנים אשר קרובים ליהוה קדשי הקדשים שם יניחו קדשי הקדשים והמנחה והחטאת והאשם כי המקום קדש

ezekiel 42 14   בבאם הכהנים ולא יצאו מהקדש אל החצר החיצונה ושם יניחו בגדיהם אשר ישרתו בהן כי קדש הנה ילבשו ולבשו בגדים אחרים וקרבו אל אשר לעם

ezekiel 42 15   וכלה את מדות הבית הפנימי והוציאני דרך השער אשר פניו דרך הקדים ומדדו סביב סביב

ezekiel 42 16   מדד רוח הקדים בקנה המדה חמש אמות מאות קנים בקנה המדה סביב

ezekiel 42 17   מדד רוח הצפון חמש מאות קנים בקנה המדה סביב

ezekiel 42 18   את רוח הדרום מדד חמש מאות קנים בקנה המדה

ezekiel 42 19   סבב אל רוח הים מדד חמש מאות קנים בקנה המדה

ezekiel 42 20   לארבע רוחות מדדו חומה לו סביב סביב ארך חמש מאות ורחב חמש מאות להבדיל בין הקדש לחל

ezekiel 43 1   ויולכני אל השער שער אשר פנה דרך הקדים

ezekiel 43 2   והנה כבוד אלהי ישראל בא מדרך הקדים וקולו כקול מים רבים והארץ האירה מכבדו

ezekiel 43 3   וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר ואפל אל פני

ezekiel 43 4   וכבוד יהוה בא אל הבית דרך שער אשר פניו דרך הקדים

ezekiel 43 5   ותשאני רוח ותביאני אל החצר הפנימי והנה מלא כבוד יהוה הבית

ezekiel 43 6   ואשמע מדבר אלי מהבית ואיש היה עמד אצלי

ezekiel 43 7   ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם

ezekiel 43 8   בתתם ספם את ספי ומזוזתם אצל מזוזתי והקיר ביני וביניהם וטמאו את שם קדשי בתועבותם אשר עשו ואכל אתם באפי

ezekiel 43 9   עתה ירחקו את זנותם ופגרי מלכיהם ממני ושכנתי בתוכם לעולם

ezekiel 43 10   אתה בן אדם הגד את בית ישראל את הבית ויכלמו מעונותיהם ומדדו את תכנית

ezekiel 43 11   ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתי צורתיו וכל תורתו תורתיו הודע אותם וכתב לעיניהם וישמרו את כל צורתו ואת כל חקתיו ועשו אותם

ezekiel 43 12   זאת תורת הבית על ראש ההר כל גבלו סביב סביב קדש קדשים הנה זאת תורת הבית

ezekiel 43 13   ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח

ezekiel 43 14   ומחיק הארץ עד העזרה התחתונה שתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה

ezekiel 43 15   וההראל ארבע אמות ומהאראיל ולמעלה הקרנות ארבע

ezekiel 43 16   והאראיל והאריאל שתים עשרה ארך בשתים עשרה רחב רבוע אל ארבעת רבעיו

ezekiel 43 17   והעזרה ארבע עשרה ארך בארבע עשרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים

ezekiel 43 18   ויאמר אלי בן אדם כה אמר אדני יהוה אלה חקות המזבח ביום העשותו להעלות עליו עולה ולזרק עליו דם

ezekiel 43 19   ונתתה אל הכהנים הלוים אשר הם מזרע צדוק הקרבים אלי נאם אדני יהוה לשרתני פר בן בקר לחטאת

ezekiel 43 20   ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו

ezekiel 43 21   ולקחת את הפר החטאת ושרפו במפקד הבית מחוץ למקדש

ezekiel 43 22   וביום השני תקריב שעיר עזים תמים לחטאת וחטאו את המזבח כאשר חטאו בפר

ezekiel 43 23   בכלותך מחטא תקריב פר בן בקר תמים ואיל מן הצאן תמים

ezekiel 43 24   והקרבתם לפני יהוה והשליכו הכהנים עליהם מלח והעלו אותם עלה ליהוה

ezekiel 43 25   שבעת ימים תעשה שעיר חטאת ליום ופר בן בקר ואיל מן הצאן תמימים יעשו

ezekiel 43 26   שבעת ימים יכפרו את המזבח וטהרו אתו ומלאו ידו ידיו

ezekiel 43 27   ויכלו את הימים והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה

ezekiel 44 1   וישב אתי דרך שער המקדש החיצון הפנה קדים והוא סגור

ezekiel 44 2   ויאמר אלי יהוה השער הזה סגור יהיה לא יפתח ואיש לא יבא בו כי יהוה אלהי ישראל בא בו והיה סגור

ezekiel 44 3   את הנשיא נשיא הוא ישב בו לאכול לחם לפני יהוה מדרך אלם השער יבוא ומדרכו יצא

ezekiel 44 4   ויביאני דרך שער הצפון אל פני הבית וארא והנה מלא כבוד יהוה את בית יהוה ואפל אל פני

ezekiel 44 5   ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו תורתיו ושמת לבך למבוא הבית בכל מוצאי המקדש

ezekiel 44 6   ואמרת אל מרי אל בית ישראל כה אמר אדני יהוה רב לכם מכל תועבותיכם בית ישראל

ezekiel 44 7   בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם

ezekiel 44 8   ולא שמרתם משמרת קדשי ותשימון לשמרי משמרתי במקדשי לכם

ezekiel 44 9   כה אמר אדני יהוה כל בן נכר ערל לב וערל בשר לא יבוא אל מקדשי לכל בן נכר אשר בתוך בני ישראל

ezekiel 44 10   כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם

ezekiel 44 11   והיו במקדשי משרתים פקדות אל שערי הבית ומשרתים את הבית המה ישחטו את העלה ואת הזבח לעם והמה יעמדו לפניהם לשרתם

ezekiel 44 12   יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם אדני יהוה ונשאו עונם

ezekiel 44 13   ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו

ezekiel 44 14   ונתתי אותם שמרי משמרת הבית לכל עבדתו ולכל אשר יעשה בו

ezekiel 44 15   והכהנים הלוים בני צדוק אשר שמרו את משמרת מקדשי בתעות בני ישראל מעלי המה יקרבו אלי לשרתני ועמדו לפני להקריב לי חלב ודם נאם אדני יהוה

ezekiel 44 16   המה יבאו אל מקדשי והמה יקרבו אל שלחני לשרתני ושמרו את משמרתי

ezekiel 44 17   והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה

ezekiel 44 18   פארי פשתים יהיו על ראשם ומכנסי פשתים יהיו על מתניהם לא יחגרו ביזע

ezekiel 44 19   ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם

ezekiel 44 20   וראשם לא יגלחו ופרע לא ישלחו כסום יכסמו את ראשיהם

ezekiel 44 21   ויין לא ישתו כל כהן בבואם אל החצר הפנימית

ezekiel 44 22   ואלמנה וגרושה לא יקחו להם לנשים כי אם בתולת מזרע בית ישראל והאלמנה אשר תהיה אלמנה מכהן יקחו

ezekiel 44 23   ואת עמי יורו בין קדש לחל ובין טמא לטהור יודעם

ezekiel 44 24   ועל ריב המה יעמדו לשפט למשפט במשפטי ושפטהו ישפטוהו ואת תורתי ואת חקתי בכל מועדי ישמרו ואת שבתותי יקדשו

ezekiel 44 25   ואל מת אדם לא יבוא לטמאה כי אם לאב ולאם ולבן ולבת לאח ולאחות אשר לא היתה לאיש יטמאו

ezekiel 44 26   ואחרי טהרתו שבעת ימים יספרו לו

ezekiel 44 27   וביום באו אל הקדש אל החצר הפנימית לשרת בקדש יקריב חטאתו נאם אדני יהוה

ezekiel 44 28   והיתה להם לנחלה אני נחלתם ואחזה לא תתנו להם בישראל אני אחזתם

ezekiel 44 29   המנחה והחטאת והאשם המה יאכלום וכל חרם בישראל להם יהיה

ezekiel 44 30   וראשית כל בכורי כל וכל תרומת כל מכל תרומותיכם לכהנים יהיה וראשית ערסותיכם תתנו לכהן להניח ברכה אל ביתך

ezekiel 44 31   כל נבלה וטרפה מן העוף ומן הבהמה לא יאכלו הכהנים

ezekiel 45 1   ובהפילכם את הארץ בנחלה תרימו תרומה ליהוה קדש מן הארץ ארך חמשה ועשרים אלף ארך ורחב עשרה אלף קדש הוא בכל גבולה סביב

ezekiel 45 2   יהיה מזה אל הקדש חמש מאות בחמש מאות מרבע סביב וחמשים אמה מגרש לו סביב

ezekiel 45 3   ומן המדה הזאת תמוד ארך חמש חמשה ועשרים אלף ורחב עשרת אלפים ובו יהיה המקדש קדש קדשים

ezekiel 45 4   קדש מן הארץ הוא לכהנים משרתי המקדש יהיה הקרבים לשרת את יהוה והיה להם מקום לבתים ומקדש למקדש

ezekiel 45 5   וחמשה ועשרים אלף ארך ועשרת אלפים רחב יהיה והיה ללוים משרתי הבית להם לאחזה עשרים לשכת

ezekiel 45 6   ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל בית ישראל יהיה

ezekiel 45 7   ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה

ezekiel 45 8   לארץ יהיה לו לאחזה בישראל ולא יונו עוד נשיאי את עמי והארץ יתנו לבית ישראל לשבטיהם

ezekiel 45 9   כה אמר אדני יהוה רב לכם נשיאי ישראל חמס ושד הסירו ומשפט וצדקה עשו הרימו גרשתיכם מעל עמי נאם אדני יהוה

ezekiel 45 10   מאזני צדק ואיפת צדק ובת צדק יהי לכם

ezekiel 45 11   האיפה והבת תכן אחד יהיה לשאת מעשר החמר הבת ועשירת החמר האיפה אל החמר יהיה מתכנתו

ezekiel 45 12   והשקל עשרים גרה עשרים שקלים חמשה ועשרים שקלים עשרה וחמשה שקל המנה יהיה לכם

ezekiel 45 13   זאת התרומה אשר תרימו ששית האיפה מחמר החטים וששיתם האיפה מחמר השערים

ezekiel 45 14   וחק השמן הבת השמן מעשר הבת מן הכר עשרת הבתים חמר כי עשרת הבתים חמר

ezekiel 45 15   ושה אחת מן הצאן מן המאתים ממשקה ישראל למנחה ולעולה ולשלמים לכפר עליהם נאם אדני יהוה

ezekiel 45 16   כל העם הארץ יהיו אל התרומה הזאת לנשיא בישראל

ezekiel 45 17   ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל הוא יעשה את החטאת ואת המנחה ואת העולה ואת השלמים לכפר בעד בית ישראל

ezekiel 45 18   כה אמר אדני יהוה בראשון באחד לחדש תקח פר בן בקר תמים וחטאת את המקדש

ezekiel 45 19   ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת שער החצר הפנימית

ezekiel 45 20   וכן תעשה בשבעה בחדש מאיש שגה ומפתי וכפרתם את הבית

ezekiel 45 21   בראשון בארבעה עשר יום לחדש יהיה לכם הפסח חג שבעות ימים מצות יאכל

ezekiel 45 22   ועשה הנשיא ביום ההוא בעדו ובעד כל עם הארץ פר חטאת

ezekiel 45 23   ושבעת ימי החג יעשה עולה ליהוה שבעת פרים ושבעת אילים תמימם ליום שבעת הימים וחטאת שעיר עזים ליום

ezekiel 45 24   ומנחה איפה לפר ואיפה לאיל יעשה ושמן הין לאיפה

ezekiel 45 25   בשביעי בחמשה עשר יום לחדש בחג יעשה כאלה שבעת הימים כחטאת כעלה וכמנחה וכשמן

ezekiel 46 1   כה אמר אדני יהוה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח

ezekiel 46 2   ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא והשער לא יסגר עד הערב

ezekiel 46 3   והשתחוו עם הארץ פתח השער ההוא בשבתות ובחדשים לפני יהוה

ezekiel 46 4   והעלה אשר יקרב הנשיא ליהוה ביום השבת ששה כבשים תמימם ואיל תמים

ezekiel 46 5   ומנחה איפה לאיל ולכבשים מנחה מתת ידו ושמן הין לאיפה

ezekiel 46 6   וביום החדש פר בן בקר תמימם וששת כבשם ואיל תמימם יהיו

ezekiel 46 7   ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה

ezekiel 46 8   ובבוא הנשיא דרך אולם השער יבוא ובדרכו יצא

ezekiel 46 9   ובבוא עם הארץ לפני יהוה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה לא ישוב דרך השער אשר בא בו כי נכחו יצאו יצא

ezekiel 46 10   והנשיא בתוכם בבואם יבוא ובצאתם יצאו

ezekiel 46 11   ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה

ezekiel 46 12   וכי יעשה הנשיא נדבה עולה או שלמים נדבה ליהוה ופתח לו את השער הפנה קדים ועשה את עלתו ואת שלמיו כאשר יעשה ביום השבת ויצא וסגר את השער אחרי צאתו

ezekiel 46 13   וכבש בן שנתו תמים תעשה עולה ליום ליהוה בבקר בבקר תעשה אתו

ezekiel 46 14   ומנחה תעשה עליו בבקר בבקר ששית האיפה ושמן שלישית ההין לרס את הסלת מנחה ליהוה חקות עולם תמיד

ezekiel 46 15   ועשו יעשו את הכבש ואת המנחה ואת השמן בבקר בבקר עולת תמיד

ezekiel 46 16   כה אמר אדני יהוה כי יתן הנשיא מתנה לאיש מבניו נחלתו היא לבניו תהיה אחזתם היא בנחלה

ezekiel 46 17   וכי יתן מתנה מנחלתו לאחד מעבדיו והיתה לו עד שנת הדרור ושבת לנשיא אך נחלתו בניו להם תהיה

ezekiel 46 18   ולא יקח הנשיא מנחלת העם להונתם מאחזתם מאחזתו ינחל את בניו למען אשר לא יפצו עמי איש מאחזתו

ezekiel 46 19   ויביאני במבוא אשר על כתף השער אל הלשכות הקדש אל הכהנים הפנות צפונה והנה שם מקום בירכתם בירכתים ימה

ezekiel 46 20   ויאמר אלי זה המקום אשר יבשלו שם הכהנים את האשם ואת החטאת אשר יאפו את המנחה לבלתי הוציא אל החצר החיצונה לקדש את העם

ezekiel 46 21   ויוציאני אל החצר החיצנה ויעבירני אל ארבעת מקצועי החצר והנה חצר במקצע החצר חצר במקצע החצר

ezekiel 46 22   בארבעת מקצעות החצר חצרות קטרות ארבעים ארך ושלשים רחב מדה אחת לארבעתם מהקצעות

ezekiel 46 23   וטור סביב בהם סביב לארבעתם ומבשלות עשוי מתחת הטירות סביב

ezekiel 46 24   ויאמר אלי אלה בית המבשלים אשר יבשלו שם משרתי הבית את זבח העם

ezekiel 47 1   וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח

ezekiel 47 2   ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית

ezekiel 47 3   בצאת האיש קדים וקו בידו וימד אלף באמה ויעברני במים מי אפסים

ezekiel 47 4   וימד אלף ויעברני במים מים ברכים וימד אלף ויעברני מי מתנים

ezekiel 47 5   וימד אלף נחל אשר לא אוכל לעבר כי גאו המים מי שחו נחל אשר לא יעבר

ezekiel 47 6   ויאמר אלי הראית בן אדם ויולכני וישבני שפת הנחל

ezekiel 47 7   בשובני והנה אל שפת הנחל עץ רב מאד מזה ומזה

ezekiel 47 8   ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו ונרפו המים

ezekiel 47 9   והיה כל נפש חיה א‍שר ישרץ אל כל אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי כל אשר יבוא שמה הנחל

ezekiel 47 10   והיה יעמדו עמדו עליו דוגים מעין גדי ועד עין עגלים משטוח לחרמים יהיו למינה תהיה דגתם כדגת הים הגדול רבה מאד

ezekiel 47 11   בצאתו בצאתיו וגבאיו ולא ירפאו למלח נתנו

ezekiel 47 12   ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים והיו והיה פריו למאכל ועלהו לתרופה

ezekiel 47 13   כה אמר אדני יהוה גה גבול אשר תתנחלו את הארץ לשני עשר שבטי ישראל יוסף חבלים

ezekiel 47 14   ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם בנחלה

ezekiel 47 15   וזה גבול הארץ לפאת צפונה מן הים הגדול הדרך חתלן לבוא צדדה

ezekiel 47 16   חמת ברותה סברים אשר בין גבול דמשק ובין גבול חמת חצר התיכון אשר אל גבול חורן

ezekiel 47 17   והיה גבול מן הים חצר עינון גבול דמשק וצפון צפונה וגבול חמת ואת פאת צפון

ezekiel 47 18   ופאת קדים מבין חורן ומבין דמשק ומבין הגלעד ומבין ארץ ישראל הירדן מגבול על הים הקדמוני תמדו ואת פאת קדימה

ezekiel 47 19   ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה

ezekiel 47 20   ופאת ים הים הגדול מגבול עד נכח לבוא חמת זאת פאת ים

ezekiel 47 21   וחלקתם את הארץ הזאת לכם לשבטי ישראל

ezekiel 47 22   והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל אתכם יפלו בנחלה בתוך שבטי ישראל

ezekiel 47 23   והיה בשבט אשר גר הגר אתו שם תתנו נחלתו נאם אדני יהוה

ezekiel 48 1   ואלה שמות השבטים מקצה צפונה אל יד דרך חתלן לבוא חמת חצר עינן גבול דמשק צפונה אל יד חמת והיו לו פאת קדים הים דן אחד

ezekiel 48 2   ועל גבול דן מפאת קדים עד פאת ימה אשר אחד

ezekiel 48 3   ועל גבול אשר מפאת קדימה ועד פאת ימה נפתלי אחד

ezekiel 48 4   ועל גבול נפתלי מפאת קדמה עד פאת ימה מנשה אחד

ezekiel 48 5   ועל גבול מנשה מפאת קדמה עד פאת ימה אפרים אחד

ezekiel 48 6   ועל גבול אפרים מפאת קדים ועד פאת ימה ראובן אחד

ezekiel 48 7   ועל גבול ראובן מפאת קדים עד פאת ימה יהודה אחד

ezekiel 48 8   ועל גבול יהודה מפאת קדים עד פאת ימה תהיה התרומה א‍שר תרימו חמשה ועשרים אלף רחב וארך כאחד החלקים מפאת קדימה עד פאת ימה והיה המקדש בתוכו

ezekiel 48 9   התרומה אשר תרימו ליהוה ארך חמשה ועשרים אלף ורחב עשרת אלפים

ezekiel 48 10   ולאלה תהיה תרומת הקדש לכהנים צפונה חמשה ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה ועשרים אלף והיה מקדש יהוה בתוכו

ezekiel 48 11   לכהנים המקדש מבני צדוק אשר שמרו משמרתי אשר לא תעו בתעות בני ישראל כאשר תעו הלוים

ezekiel 48 12   והיתה להם תרומיה מתרומת הארץ קדש קדשים אל גבול הלוים

ezekiel 48 13   והלוים לעמת גבול הכהנים חמשה ועשרים אלף ארך ורחב עשרת אלפים כל ארך חמשה ועשרים אלף ורחב עשרת אלפים

ezekiel 48 14   ולא ימכרו ממנו ולא ימר ולא יעבור יעביר ראשית הארץ כי קדש ליהוה

ezekiel 48 15   וחמשת אלפים הנותר ברחב על פני חמשה ועשרים אלף חל הוא לעיר למושב ולמגרש והיתה העיר בתוכה בתוכו

ezekiel 48 16   ואלה מדותיה פאת צפון חמש מאות וארבעת אלפים ופאת נגב חמש חמש מאות וארבעת אלפים ומפאת קדים חמש מאות וארבעת אלפים ופאת ימה חמש מאות וארבעת אלפים

ezekiel 48 17   והיה מגרש לעיר צפונה חמשים ומאתים ונגבה חמשים ומאתים וקדימה חמשים ומאתים וימה חמשים ומאתים

ezekiel 48 18   והנותר בארך לעמת תרומת הקדש עשרת אלפים קדימה ועשרת אלפים ימה והיה לעמת תרומת הקדש והיתה תבואתה תבואתו ללחם לעבדי העיר

ezekiel 48 19   והעבד העיר יעבדוהו מכל שבטי ישראל

ezekiel 48 20   כל התרומה חמשה ועשרים אלף בחמשה ועשרים אלף רביעית תרימו את תרומת הקדש אל אחזת העיר

ezekiel 48 21   והנותר לנשיא מזה ומזה לתרומת הקדש ולאחזת העיר אל פני חמשה ועשרים אלף תרומה עד גבול קדימה וימה על פני חמשה ועשרים אלף על גבול ימה לעמת חלקים לנשיא והיתה תרומת הקדש ומקדש הבית בתוכה בתוכו

ezekiel 48 22   ומאחזת הלוים ומאחזת העיר בתוך אשר לנשיא יהיה בין גבול יהודה ובין גבול בנימן לנשיא יהיה

ezekiel 48 23   ויתר השבטים מפאת קדימה עד פאת ימה בנימן אחד

ezekiel 48 24   ועל גבול בנימן מפאת קדימה עד פאת ימה שמעון אחד

ezekiel 48 25   ועל גבול שמעון מפאת קדימה עד פאת ימה יששכר אחד

ezekiel 48 26   ועל גבול יששכר מפאת קדימה עד פאת ימה זבולן אחד

ezekiel 48 27   ועל גבול זבולן מפאת קדמה עד פאת ימה גד אחד

ezekiel 48 28   ועל גבול גד אל פאת נגב תימנה והיה גבול מתמר מי מריבת קדש נחלה על הים הגדול

ezekiel 48 29   זאת הארץ אשר תפילו מנחלה לשבטי ישראל ואלה מחלקותם נאם אדני יהוה

ezekiel 48 30   ואלה תוצאת העיר מפאת צפון חמש מאות וארבעת אלפים מדה

ezekiel 48 31   ושערי העיר על שמות שבטי ישראל שערים שלושה צפונה שער ראובן אחד שער יהודה אחד שער לוי אחד

ezekiel 48 32   ואל פאת קדימה חמש מאות וארבעת אלפים ושערים שלשה ושער יוסף אחד שער בנימן אחד שער דן אחד

ezekiel 48 33   ופאת נגבה חמש מאות וארבעת אלפים מדה ושערים שלשה שער שמעון אחד שער יששכר אחד שער זבולן אחד

ezekiel 48 34   פאת ימה חמש מאות וארבעת אלפים שעריהם שלשה שער גד אחד שער אשר אחד שער נפתלי אחד

ezekiel 48 35   סביב שמנה עשר אלף ושם העיר מיום יהוה שמה