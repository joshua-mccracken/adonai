habakkuk

habakkuk 1 1   המשא אשר חזה חבקוק הנביא

habakkuk 1 2   עד אנה יהוה שועתי ולא תשמע אזעק אליך חמס ולא תושיע

habakkuk 1 3   למה תראני און ועמל תביט ושד וחמס לנגדי ויהי ריב ומדון ישא

habakkuk 1 4   על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל

habakkuk 1 5   ראו בגוים והביטו והתמהו תמהו כי פעל פעל בימיכם לא תאמינו כי יספר

habakkuk 1 6   כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו

habakkuk 1 7   אים ונורא הוא ממנו משפטו ושאתו יצא

habakkuk 1 8   וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול

habakkuk 1 9   כלה לחמס יבוא מגמת פניהם קדימה ויאסף כחול שבי

habakkuk 1 10   והוא במלכים יתקלס ורזנים משחק לו הוא לכל מבצר ישחק ויצבר עפר וילכדה

habakkuk 1 11   אז חלף רוח ויעבר ואשם זו כחו לאלהו

habakkuk 1 12   הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו

habakkuk 1 13   טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו

habakkuk 1 14   ותעשה אדם כדגי הים כרמש לא משל בו

habakkuk 1 15   כלה בחכה העלה יגרהו בחרמו ויאספהו במכמרתו על כן ישמח ויגיל

habakkuk 1 16   על כן יזבח לחרמו ויקטר למכמרתו כי בהמה שמן חלקו ומאכלו בראה

habakkuk 1 17   העל כן יריק חרמו ותמיד להרג גוים לא יחמול

habakkuk 2 1   על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי

habakkuk 2 2   ויענני יהוה ויאמר כתוב חזון ובאר על הלחות למען ירוץ קורא בו

habakkuk 2 3   כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר

habakkuk 2 4   הנה עפלה לא ישרה נפשו בו וצדיק באמונתו יחיה

habakkuk 2 5   ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים

habakkuk 2 6   הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט

habakkuk 2 7   הלוא פתע יקומו נשכיך ויקצו מזעזעיך והיית למשסות למו

habakkuk 2 8   כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה

habakkuk 2 9   הוי בצע בצע רע לביתו לשום במרום קנו להנצל מכף רע

habakkuk 2 10   יעצת בשת לביתך קצות עמים רבים וחוטא נפשך

habakkuk 2 11   כי אבן מקיר תזעק וכפיס מעץ יעננה

habakkuk 2 12   הוי בנה עיר בדמים וכונן קריה בעולה

habakkuk 2 13   הלוא הנה מאת יהוה צבאות וייגעו עמים בדי אש ולאמים בדי ריק יעפו

habakkuk 2 14   כי תמלא הארץ לדעת את כבוד יהוה כמים יכסו על ים

habakkuk 2 15   הוי משקה רעהו מספח חמתך ואף שכר למען הביט על מעוריהם

habakkuk 2 16   שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך

habakkuk 2 17   כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה

habakkuk 2 18   מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים

habakkuk 2 19   הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו

habakkuk 2 20   ויהוה בהיכל קדשו הס מפניו כל הארץ

habakkuk 3 1   תפלה לחבקוק הנביא על שגינות

habakkuk 3 2   יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור

habakkuk 3 3   אלוה מתימן יבוא וקדוש מהר פארן סלה כסה שמים הודו ותהלתו מלאה הארץ

habakkuk 3 4   ונגה כאור תהיה קרנים מידו לו ושם חביון עזה

habakkuk 3 5   לפניו ילך דבר ויצא רשף לרגליו

habakkuk 3 6   עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו

habakkuk 3 7   תחת און ראיתי אהלי כושן ירגזון יריעות ארץ מדין

habakkuk 3 8   הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה

habakkuk 3 9   עריה תעור קשתך שבעות מטות אמר סלה נהרות תבקע ארץ

habakkuk 3 10   ראוך יחילו הרים זרם מים עבר נתן תהום קולו רום ידיהו נשא

habakkuk 3 11   שמש ירח עמד זבלה לאור חציך יהלכו לנגה ברק חניתך

habakkuk 3 12   בזעם תצעד ארץ באף תדוש גוים

habakkuk 3 13   יצאת לישע עמך לישע את משיחך מחצת ראש מבית רשע ערות יסוד עד צואר סלה

habakkuk 3 14   נקבת במטיו ראש פרזו פרזיו יסערו להפיצני עליצתם כמו לאכל עני במסתר

habakkuk 3 15   דרכת בים סוסיך חמר מים רבים

habakkuk 3 16   שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו

habakkuk 3 17   כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים

habakkuk 3 18   ואני ביהוה אעלוזה אגילה באלהי ישעי

habakkuk 3 19   יהוה אדני חילי וישם רגלי כאילות ועל במותי ידרכני למנצח בנגינותי