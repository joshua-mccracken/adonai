deuteronomy

deuteronomy 1 1   אלה הדברים אשר דבר משה אל כל ישראל בעבר הירדן במדבר בערבה מול סוף בין פארן ובין תפל ולבן וחצרת ודי זהב

deuteronomy 1 2   אחד עשר יום מחרב דרך הר שעיר עד קדש ברנע

deuteronomy 1 3   ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה יהוה אתו אלהם

deuteronomy 1 4   אחרי הכתו את סיחן מלך האמרי אשר יושב בחשבון ואת עוג מלך הבשן אשר יושב בעשתרת באדרעי

deuteronomy 1 5   בעבר הירדן בארץ מואב הואיל משה באר את התורה הזאת לאמר

deuteronomy 1 6   יהוה אלהינו דבר אלינו בחרב לאמר רב לכם שבת בהר הזה

deuteronomy 1 7   פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים ארץ הכנעני והלבנון עד הנהר הגדל נהר פרת

deuteronomy 1 8   ראה נתתי לפניכם את הארץ באו ורשו את הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם

deuteronomy 1 9   ואמר אלכם בעת ההוא לאמר לא אוכל לבדי שאת אתכם

deuteronomy 1 10   יהוה אלהיכם הרבה אתכם והנכם היום ככוכבי השמים לרב

deuteronomy 1 11   יהוה אלהי אבותכם יסף עליכם ככם אלף פעמים ויברך אתכם כאשר דבר לכם

deuteronomy 1 12   איכה אשא לבדי טרחכם ומשאכם וריבכם

deuteronomy 1 13   הבו לכם אנשים חכמים ונבנים וידעים לשבטיכם ואשימם בראשיכם

deuteronomy 1 14   ותענו אתי ותאמרו טוב הדבר אשר דברת לעשות

deuteronomy 1 15   ואקח את ראשי שבטיכם אנשים חכמים וידעים ואתן אתם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם

deuteronomy 1 16   ואצוה את שפטיכם בעת ההוא לאמר שמע בין אחיכם ושפטתם צדק בין איש ובין אחיו ובין גרו

deuteronomy 1 17   לא תכירו פנים במשפט כקטן כגדל תשמעון לא תגורו מפני איש כי המשפט לאלהים הוא והדבר אשר יקשה מכם תקרבון אלי ושמעתיו

deuteronomy 1 18   ואצוה אתכם בעת ההוא את כל הדברים אשר תעשון

deuteronomy 1 19   ונסע מחרב ונלך את כל המדבר הגדול והנורא ההוא אשר ראיתם דרך הר ה͏אמרי כאשר צוה יהוה אלהינו אתנו ונבא עד קדש ברנע

deuteronomy 1 20   ואמר אלכם באתם עד הר האמרי אשר יהוה אלהינו נתן לנו

deuteronomy 1 21   ראה נתן יהוה אלהיך לפניך את הארץ עלה רש כאשר דבר יהוה אלהי אבתיך לך אל תירא ואל תחת

deuteronomy 1 22   ותקרבון אלי כלכם ותאמרו נשלחה אנשים לפנינו ויחפרו לנו את הארץ וישבו אתנו דבר את הדרך אשר נעלה בה ואת הערים אשר נבא אליהן

deuteronomy 1 23   וייטב בעיני הדבר ואקח מכם שנים עשר אנשים איש אחד לשבט

deuteronomy 1 24   ויפנו ויעלו ההרה ויבאו עד נחל אשכל וירגלו אתה

deuteronomy 1 25   ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר יהוה אלהינו נתן לנו

deuteronomy 1 26   ולא אביתם לעלת ותמרו את פי יהוה אלהיכם

deuteronomy 1 27   ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו

deuteronomy 1 28   אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים וגם בני ענקים ראינו שם

deuteronomy 1 29   ואמר אלכם לא ת͏ערצון ולא תיראון מהם

deuteronomy 1 30   יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם

deuteronomy 1 31   ובמדבר אשר ראית אשר נשאך יהוה אלהיך כאשר ישא איש את בנו בכל הדרך אשר הלכתם עד באכם עד המקום הזה

deuteronomy 1 32   ובדבר הזה אינכם מאמינם ביהוה אלהיכם

deuteronomy 1 33   ההלך לפניכם בדרך לתור לכם מקום ל͏חנתכם באש לילה לראתכם בדרך אשר תלכו בה ובענן יומם

deuteronomy 1 34   וישמע יהוה את קול דבריכם ויקצף וישבע לאמר

deuteronomy 1 35   אם יראה איש באנשים האלה הדור הרע הזה את הארץ הטובה אשר נשבעתי לתת לאבתיכם

deuteronomy 1 36   זולתי כלב בן יפנה הוא יראנה ולו אתן את הארץ אשר דרך בה ולבניו יען אשר מלא אחרי יהוה

deuteronomy 1 37   גם בי התאנף יהוה בגללכם לאמר גם אתה לא תבא שם

deuteronomy 1 38   יהושע בן נון העמד לפניך הוא יבא שמה אתו חזק כי הוא ינחלנה את ישראל

deuteronomy 1 39   וטפכם אשר אמרתם לבז יהיה ובניכם אשר לא ידעו היום טוב ורע המה יבאו שמה ולהם אתננה והם יירשוה

deuteronomy 1 40   ואתם פנו לכם וסעו המדברה דרך ים סוף

deuteronomy 1 41   ותענו ותאמרו אלי חטאנו ליהוה אנחנו נעלה ונלחמנו ככל אשר צונו יהוה אלהינו ותחגרו איש את כלי מלחמתו ותהינו לעלת ההרה

deuteronomy 1 42   ויאמר יהוה אלי אמר להם לא ת͏עלו ולא תלחמו כי אינני בקרבכם ולא תנגפו לפני איביכם

deuteronomy 1 43   ואדבר אליכם ולא שמעתם ותמרו את פי יהוה ותזדו ותעלו ההרה

deuteronomy 1 44   ויצא האמרי הישב בהר ההוא לקראתכם וירדפו אתכם כאשר תעשינה הדברים ו͏יכתו אתכם בשעיר עד חרמה

deuteronomy 1 45   ותשבו ותבכו לפני יהוה ולא שמע יהוה בקלכם ולא האזין אליכם

deuteronomy 1 46   ותשבו בקדש ימים רבים כימים אשר ישבתם

deuteronomy 2 1   ונפן ונסע המדברה דרך ים סוף כאשר דבר יהוה אלי ונסב את הר שעיר ימים רבים

deuteronomy 2 2   ויאמר יהוה אלי לאמר

deuteronomy 2 3   רב לכם סב את ההר הזה פנו לכם צפנה

deuteronomy 2 4   ואת העם צו לאמר אתם עברים בגבול אחיכם בני עשו הישבים בשעיר וייראו מכם ונשמרתם מאד

deuteronomy 2 5   אל תתגרו בם כי לא אתן לכם מארצם עד מדרך כף רגל כי ירשה לעשו נתתי את הר שעיר

deuteronomy 2 6   אכל תשברו מאתם בכסף ואכלתם וגם מים תכרו מאתם בכסף ושתיתם

deuteronomy 2 7   כי יהוה אלהיך ברכך בכל מעשה ידך ידע לכתך את המדבר הגדל הזה זה ארבעים שנה יהוה אלהיך עמך לא חסרת דבר

deuteronomy 2 8   ונעבר מאת אחינו בני עשו הישבים בשעיר מדרך הערבה מאילת ומעצין גבר ונפן ונעבר דרך מדבר מואב

deuteronomy 2 9   ויאמר יהוה אלי אל תצר את מואב ואל תתגר בם מלחמה כי לא אתן לך מארצו ירשה כי לבני לוט נתתי את ער ירשה

deuteronomy 2 10   האמים לפנים ישבו בה עם גדול ורב ורם כענקים

deuteronomy 2 11   רפאים יחשבו אף הם כענקים והמאבים יקראו להם אמים

deuteronomy 2 12   ובשעיר ישבו החרים לפנים ובני עשו יירשום וישמידום מפניהם וישבו תחתם כאשר עשה ישראל לארץ ירשתו אשר נתן יהוה להם

deuteronomy 2 13   עתה קמו ועברו לכם את נחל זרד ונעבר את נחל זרד

deuteronomy 2 14   והימים אשר הלכנו מקדש ברנע עד אשר עברנו את נחל זרד שלשים ושמנה שנה עד תם כל הדור אנשי המלחמה מקרב המחנה כאשר נשבע יהוה להם

deuteronomy 2 15   וגם יד יהוה היתה בם להמם מקרב המחנה עד תמם

deuteronomy 2 16   ויהי כאשר תמו כל אנשי המלחמה למות מקרב העם

deuteronomy 2 17   וידבר יהוה אלי לאמר

deuteronomy 2 18   אתה עבר היום את גבול מואב את ער

deuteronomy 2 19   וקרבת מול בני עמון אל תצרם ואל תתגר בם כי לא אתן מארץ בני עמון לך ירשה כי לבני לוט נתתיה ירשה

deuteronomy 2 20   ארץ רפאים תחשב אף הוא רפאים ישבו בה לפנים והעמנים יקראו להם זמזמים

deuteronomy 2 21   עם גדול ורב ורם כענקים וישמידם יהוה מפניהם ויירשם וישבו תחתם

deuteronomy 2 22   כאשר עשה לבני עשו הישבים בשעיר אשר השמיד את החרי מפניהם ויירשם וישבו תחתם עד היום הזה

deuteronomy 2 23   והעוים הישבים בחצרים עד עזה כפתרים היצאים מכפתור השמידם וישבו תחתם

deuteronomy 2 24   קומו סעו ועברו את נחל ארנן ראה נתתי בידך את סיחן מלך חשבון ה͏אמרי ואת ארצו החל רש והתגר בו מלחמה

deuteronomy 2 25   היום הזה אחל תת פחדך ויראתך על פני העמים תחת כל השמים אשר ישמעון שמעך ורגזו וחלו מפניך

deuteronomy 2 26   ואשלח מלאכים ממדבר קדמות אל סיחון מלך חשבון דברי שלום לאמר

deuteronomy 2 27   אעברה בארצך בדרך בדרך אלך לא אסור ימין ושמאול

deuteronomy 2 28   אכל בכסף תשברני ואכלתי ומים בכסף תתן לי ושתיתי רק אעברה ברגלי

deuteronomy 2 29   כאשר ע͏שו לי בני עשו הישבים בשעיר והמואבים הישבים בער עד אשר אעבר את הירדן אל הארץ אשר יהוה אלהינו נתן לנו

deuteronomy 2 30   ולא אבה סיחן מלך חשבון העברנו בו כי הקשה יהוה אלהיך את רוחו ואמץ את לבבו למען תתו בידך כיום הזה

deuteronomy 2 31   ויאמר יהוה אלי ראה החלתי תת לפניך את סיחן ואת ארצו החל רש לרשת את ארצו

deuteronomy 2 32   ויצא סיחן לקראתנו הוא וכל עמו למלחמה יהצה

deuteronomy 2 33   ויתנהו יהוה אלהינו לפנינו ונך אתו ואת בנו בניו ואת כל עמו

deuteronomy 2 34   ונלכד את כל עריו בעת ההוא ונחרם את כל עיר מתם והנשים והטף לא השארנו שריד

deuteronomy 2 35   רק הבהמה בזזנו לנו ושלל הערים אשר לכדנו

deuteronomy 2 36   מערער אשר על שפת נחל ארנן והעיר אשר בנחל ועד הגלעד לא היתה קריה אשר שגבה ממנו את הכל נתן יהוה אלהינו לפנינו

deuteronomy 2 37   רק אל ארץ בני עמון לא קרבת כל יד נחל יבק וערי ההר וכל אשר צוה יהוה אלהינו

deuteronomy 3 1   ונפן ונעל דרך הבשן ויצא עוג מלך הבשן לקראתנו הוא וכל עמו למלחמה אדרעי

deuteronomy 3 2   ויאמר יהוה אלי אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון

deuteronomy 3 3   ויתן יהוה אלהינו בידנו גם את עוג מלך הבשן ואת כל עמו ונכהו עד בלתי השאיר לו שריד

deuteronomy 3 4   ונלכד את כל עריו בעת ההוא לא היתה קריה אשר לא לקחנו מאתם ששים עיר כל חבל ארגב ממלכת עוג בבשן

deuteronomy 3 5   כל אלה ערים בצרות חומה גבהה דלתים ובריח לבד מערי הפרזי הרבה מאד

deuteronomy 3 6   ונחרם אותם כאשר עשינו לסיחן מלך חשבון החרם כל עיר מתם הנשים והטף

deuteronomy 3 7   וכל הבהמה ושלל הערים בזונו לנו

deuteronomy 3 8   ונקח בעת ההוא את הארץ מיד שני מלכי האמרי אשר בעבר הירדן מנחל ארנן עד הר חרמון

deuteronomy 3 9   צידנים יקראו לחרמון שרין והאמרי יקראו לו שניר

deuteronomy 3 10   כל ערי המישר וכל הגלעד וכל הבשן עד סלכה ואדרעי ערי ממלכת עוג בבשן

deuteronomy 3 11   כי רק עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת איש

deuteronomy 3 12   ואת הארץ הזאת ירשנו בעת ההוא מערער אשר על נחל ארנן וחצי הר הגלעד ועריו נתתי לר͏אובני ולגדי

deuteronomy 3 13   ויתר הגלעד וכל הבשן ממלכת עוג נתתי לחצי שבט המנשה כל חבל הארגב לכל הבשן ההוא יקרא ארץ רפאים

deuteronomy 3 14   יאיר בן מנשה לקח את כל חבל ארגב עד גבול הגשורי והמעכתי ויקרא אתם על שמו את הבשן חות יאיר עד היום הזה

deuteronomy 3 15   ולמכיר נתתי את הגלעד

deuteronomy 3 16   ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון

deuteronomy 3 17   והערבה והירדן וגבל מכנרת ועד ים הערבה ים המלח תחת אשדת הפסגה מזרחה

deuteronomy 3 18   ואצו אתכם בעת ההוא לאמר יהוה אלהיכם נתן לכם את הארץ הזאת לרשתה חלוצים ת͏עברו לפני אחיכם בני ישראל כל בני חיל

deuteronomy 3 19   רק נשיכם וטפכם ומקנכם ידעתי כי מקנה רב לכם ישבו בעריכם אשר נתתי לכם

deuteronomy 3 20   עד אשר יניח יהוה ל͏אחיכם ככם וירשו גם הם את הארץ אשר יהוה אלהיכם נתן להם בעבר הירדן ושבתם איש לירשתו אשר נתתי לכם

deuteronomy 3 21   ואת יהושוע צויתי בעת ההוא לאמר עיניך הראת את כל אשר עשה יהוה אלהיכם לשני המלכים האלה כן יעשה יהוה לכל הממלכות אשר אתה עבר שמה

deuteronomy 3 22   לא ת͏יראום כי יהוה אלהיכם הוא הנלחם לכם

deuteronomy 3 23   ואתחנן אל יהוה בעת ההוא לאמר

deuteronomy 3 24   אדני יהוה אתה החלות להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתך

deuteronomy 3 25   אעברה נא ואראה את הארץ הטובה אשר בעבר הירדן ההר הטוב הזה והלבנון

deuteronomy 3 26   ויתעבר יהוה בי למענכם ולא שמע אלי ויאמר יהוה אלי רב לך אל תוסף דבר אלי עוד בדבר הזה

deuteronomy 3 27   עלה ראש הפסגה ושא עיניך ימה וצפנה ותימנה ומזרחה וראה בעיניך כי לא תעבר את הירדן הזה

deuteronomy 3 28   וצו את יהושע וחזקהו ואמצהו כי הוא יעבר לפני העם הזה והוא ינחיל אותם את הארץ אשר תראה

deuteronomy 3 29   ונשב בגיא מול בית פעור

deuteronomy 4 1   ועתה ישראל שמע אל החקים ואל המשפטים אשר אנכי מלמד אתכם לעשות למען תחיו ובאתם וירשתם את הארץ אשר יהוה אלהי אבתיכם נתן לכם

deuteronomy 4 2   לא תספו על הדבר אשר אנכי מצוה אתכם ולא תגרעו ממנו לשמר את מצות יהוה אלהיכם אשר אנכי מצוה אתכם

deuteronomy 4 3   עיניכם הראת את אשר עשה יהוה בבעל פעור כי כל האיש אשר הלך אחרי בעל פעור השמידו יהוה אלהיך מקרבך

deuteronomy 4 4   ואתם הדבקים ביהוה אלהיכם חיים כלכם היום

deuteronomy 4 5   ראה למדתי אתכם חקים ומשפטים כאשר צוני יהוה אלהי לעשות כן בקרב הארץ אשר אתם באים שמה לרשתה

deuteronomy 4 6   ושמרתם ועשיתם כי הוא חכמתכם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה

deuteronomy 4 7   כי מי גוי גדול אשר לו אלהים קרבים אליו כיהוה אלהינו בכל קראנו אליו

deuteronomy 4 8   ומי גוי גדול אשר לו חקים ומשפטים צדיקם ככל התורה הזאת אשר אנכי נתן לפניכם היום

deuteronomy 4 9   רק השמר לך ושמר נפשך מאד פן תשכח את הדברים אשר ראו עיניך ופן יסורו מלבבך כל ימי חייך והודעתם לבניך ולבני בניך

deuteronomy 4 10   יום אשר עמדת לפני יהוה אלהיך בחרב באמר יהוה אלי הקהל לי את העם ואשמעם את דברי אשר ילמדון ליראה אתי כל הימים אשר הם חיים על האדמה ואת בניהם ילמדון

deuteronomy 4 11   ותקרבון ותעמדון תחת ההר וההר בער באש עד לב השמים חשך ענן וערפל

deuteronomy 4 12   וידבר יהוה אליכם מתוך האש קול דברים אתם שמעים ותמונה אינכם ראים זולתי קול

deuteronomy 4 13   ויגד לכם את בריתו אשר צוה אתכם לעשות עשרת הדברים ויכתבם על שני לחות אבנים

deuteronomy 4 14   ואתי צוה יהוה בעת ההוא ללמד אתכם חקים ומשפטים לעשתכם אתם בארץ אשר אתם עברים שמה לרשתה

deuteronomy 4 15   ונשמרתם מאד לנפשתיכם כי לא ראיתם כל תמונה ביום דבר יהוה אליכם בחרב מתוך האש

deuteronomy 4 16   פן תשחתון ועשיתם לכם פסל תמונת כל סמל תבנית זכר או נקבה

deuteronomy 4 17   תבנית כל בהמה אשר בארץ תבנית כל צפור כנף אשר תעוף בשמים

deuteronomy 4 18   תבנית כל רמש באדמה תבנית כל דגה אשר במים מתחת לארץ

deuteronomy 4 19   ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם ועבדתם אשר חלק יהוה אלהיך אתם לכל העמים תחת כל השמים

deuteronomy 4 20   ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה

deuteronomy 4 21   ויהוה התאנף בי על דבריכם וישבע לבלתי עברי את הירדן ולבלתי בא אל הארץ הטובה אשר יהוה אלהיך נתן לך נחלה

deuteronomy 4 22   כי אנכי מת בארץ הזאת אינני עבר את הירדן ואתם עברים וירשתם את הארץ הטובה הזאת

deuteronomy 4 23   השמרו לכם פן תשכחו את ברית יהוה אלהיכם אשר כרת עמכם ועשיתם לכם פסל תמונת כל אשר צוך יהוה אלהיך

deuteronomy 4 24   כי יהוה אלהיך אש אכלה הוא אל קנא

deuteronomy 4 25   כי תוליד בנים ובני בנים ונושנתם בארץ והשחתם ועשיתם פסל תמונת כל ועשיתם הרע בעיני יהוה אלהיך להכעיסו

deuteronomy 4 26   העידתי בכם היום את השמים ואת הארץ כי אבד תאבדון מהר מעל הארץ אשר אתם עברים את הירדן שמה לרשתה לא תאריכן ימים עליה כי השמד תשמדון

deuteronomy 4 27   והפיץ יהוה אתכם בעמים ונשארתם מתי מספר בגוים אשר ינהג יהוה אתכם שמה

deuteronomy 4 28   ועבדתם שם אלהים מעשה ידי אדם עץ ואבן אשר לא יראון ולא ישמעון ולא יאכלון ולא יריחן

deuteronomy 4 29   ובקשתם משם את יהוה אלהיך ומצאת כי תדרשנו בכל לבבך ובכל נפשך

deuteronomy 4 30   בצר לך ומצאוך כל הדברים האלה באחרית הימים ושבת עד יהוה אלהיך ושמעת בקלו

deuteronomy 4 31   כי אל רחום יהוה אלהיך לא ירפך ולא ישחיתך ולא ישכח את ברית אבתיך אשר נשבע להם

deuteronomy 4 32   כי שאל נא לימים ראשנים אשר היו לפניך למן היום אשר ברא אלהים אדם על הארץ ולמקצה השמים ועד קצה השמים הנהיה כדבר הגדול הזה או הנשמע כמהו

deuteronomy 4 33   השמע עם קול אלהים מדבר מתוך האש כאשר שמעת אתה ויחי

deuteronomy 4 34   או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשר עשה לכם יהוה אלהיכם במצרים לעיניך

deuteronomy 4 35   אתה הראת לדעת כי יהוה הוא האלהים אין עוד מלבדו

deuteronomy 4 36   מן השמים השמיעך את קלו ליסרך ועל הארץ הראך את אשו הגדולה ודבריו שמעת מתוך האש

deuteronomy 4 37   ותחת כי אהב את אבתיך ויבחר בזרעו אחריו ויוצאך בפניו בכחו הגדל ממצרים

deuteronomy 4 38   להוריש גוים גדלים ועצמים ממך מפניך להביאך לתת לך את ארצם נחלה כיום הזה

deuteronomy 4 39   וידעת היום והשבת אל לבבך כי יהוה הוא האלהים בשמים ממעל ועל הארץ מתחת אין עוד

deuteronomy 4 40   ושמרת את חקיו ואת מצותיו אשר אנכי מצוך היום אשר ייטב לך ולבניך אחריך ולמען תאריך ימים על האדמה אשר יהוה אלהיך נתן לך כל הימים

deuteronomy 4 41   אז יבדיל משה שלש ערים בעבר הירדן מזרחה שמש

deuteronomy 4 42   לנס שמה רוצח אשר ירצח את רעהו בבלי דעת והוא לא שנא לו מתמול שלשום ונס אל אחת מן הערים האל וחי

deuteronomy 4 43   את בצר במדבר בארץ המישר לראובני ואת ראמת בגלעד לגדי ואת גולן בבשן למנשי

deuteronomy 4 44   וזאת התורה אשר שם משה לפני בני ישראל

deuteronomy 4 45   אלה העדת והחקים והמשפטים אשר דבר משה אל בני ישראל בצאתם ממצרים

deuteronomy 4 46   בעבר הירדן בגיא מול בית פעור בארץ סיחן מלך האמרי אשר יושב בחשבון אשר הכה משה ובני ישראל בצאתם ממצרים

deuteronomy 4 47   ויירשו את ארצו ואת ארץ עוג מלך הבשן שני מלכי האמרי אשר בעבר הירדן מזרח שמש

deuteronomy 4 48   מערער אשר על שפת נחל ארנן ועד הר שיאן הוא חרמון

deuteronomy 4 49   וכל הערבה עבר הירדן מזרחה ועד ים הערבה תחת אשדת הפסגה

deuteronomy 5 1   ויקרא משה אל כל ישראל ויאמר אלהם שמע ישראל את החקים ואת המשפטים אשר אנכי דבר באזניכם היום ולמדתם אתם ושמרתם לעשתם

deuteronomy 5 2   יהוה אלהינו כרת עמנו ברית בחרב

deuteronomy 5 3   לא את אבתינו כרת יהוה את הברית הזאת כי אתנו אנחנו אלה פה היום כלנו חיים

deuteronomy 5 4   פנים בפנים דבר יהוה עמכם בהר מתוך האש

deuteronomy 5 5   אנכי עמד בין יהוה וביניכם בעת ההוא להגיד לכם את דבר יהוה כי יראתם מפני האש ולא עליתם בהר לאמר

deuteronomy 5 6   אנכי יהוה אלהיך אשר הוצאתיך מארץ מצרים מבית עבד͏ים

deuteronomy 5 7   לא יהיה לך אלהים אחרים על פנ͏י

deuteronomy 5 8   לא תעשה לך פסל כל תמונה אשר בשמים ממעל ואשר בארץ מתחת ואשר במים מתחת לארץ

deuteronomy 5 9   לא תשתחוה להם ולא תעבדם כי אנכי יהוה אלהיך אל קנא פקד עון אבות על בנים ועל שלשים ועל רבעים לשנאי

deuteronomy 5 10   ועשה חסד ל͏אלפים לאהבי ולשמרי מצותו מצותי

deuteronomy 5 11   לא תשא את שם יהוה אלהיך לשוא כי לא ינקה יהוה את אשר ישא את שמו לשוא

deuteronomy 5 12   שמור את יום השבת לקדשו כאשר צוך יהוה אלהיך

deuteronomy 5 13   ששת ימים ת͏עבד ועשית כל מלאכתך

deuteronomy 5 14   ויום השביעי שבת ליהוה אלהיך לא תעשה כל מלאכה אתה ובנך ובתך ועבדך ואמתך ושורך וחמרך וכל בהמתך וגרך אשר בשעריך למען ינוח עבדך ואמתך כמוך

deuteronomy 5 15   וזכרת כי עבד היית בארץ מצרים ויצאך יהוה אלהיך משם ביד חזקה ובזרע נטויה על כן צוך יהוה אלהיך לעשות את יום השבת

deuteronomy 5 16   כבד את אביך ואת אמך כאשר צוך יהוה אלהיך למען יאריכן ימיך ולמען ייטב לך על האדמה אשר יהוה אלהיך נתן לך

deuteronomy 5 17   לא תרצח

deuteronomy 5 18   ולא תנאף

deuteronomy 5 19   ולא תגנב

deuteronomy 5 20   ולא תענה ברעך עד שוא

deuteronomy 5 21   ולא תחמד אשת רעך ולא תתאוה בית רעך שדהו ועבדו ואמתו שורו וחמרו וכל אשר לרעך

deuteronomy 5 22   את הדברים האלה דבר יהוה אל כל קהלכם בהר מתוך האש הענן והערפל קול גדול ולא יסף ויכתבם על שני לחת אבנים ויתנם אלי

deuteronomy 5 23   ויהי כשמעכם את הקול מתוך החשך וההר בער באש ותקרבון אלי כל ראשי שבטיכם וזקניכם

deuteronomy 5 24   ותאמרו הן הראנו יהוה אלהינו את כבדו ואת גדלו ואת קלו שמענו מתוך האש היום הזה ראינו כי ידבר אלהים את האדם וחי

deuteronomy 5 25   ועתה למה נמות כי תאכלנו האש הגדלה הזאת אם יספים אנחנו לשמע את קול יהוה אלהינו עוד ומתנו

deuteronomy 5 26   כי מי כל בשר אשר שמע קול אלהים חיים מדבר מתוך האש כמנו ויחי

deuteronomy 5 27   קרב אתה ושמע את כל אשר יאמר יהוה אלהינו ואת תדבר אלינו את כל אשר ידבר יהוה אלהינו אליך ושמענו ועשינו

deuteronomy 5 28   וישמע יהוה את קול דבריכם בדברכם אלי ויאמר יהוה אלי שמעתי את קול דברי העם הזה אשר דברו אליך היטיבו כל אשר דברו

deuteronomy 5 29   מי יתן והיה לבבם זה להם ליראה אתי ולשמר את כל מצותי כל הימים למען ייטב להם ולבניהם לעלם

deuteronomy 5 30   לך אמר להם שובו לכם לאהליכם

deuteronomy 5 31   ואתה פה עמד עמדי ואדברה אליך את כל המצוה והחקים והמשפטים אשר תלמדם ועשו בארץ אשר אנכי נתן להם לרשתה

deuteronomy 5 32   ושמרתם לעשות כאשר צוה יהוה אלהיכם אתכם לא תסרו ימין ושמאל

deuteronomy 5 33   בכל הדרך אשר צוה יהוה אלהיכם אתכם תלכו למען תחיון וטוב לכם והארכתם ימים בארץ אשר תירשון

deuteronomy 6 1   וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה

deuteronomy 6 2   למען תירא את יהוה אלהיך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך

deuteronomy 6 3   ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך ארץ זבת חלב ודבש

deuteronomy 6 4   שמע ישראל יהוה אלהינו יהוה אחד

deuteronomy 6 5   ואהבת את יהוה אלהיך בכל לבבך ובכל נפשך ובכל מאדך

deuteronomy 6 6   והיו הדברים האלה אשר אנכי מצוך היום על לבבך

deuteronomy 6 7   ושננתם לבניך ודברת בם בשבתך בביתך ובלכתך בדרך ובשכבך ובקומך

deuteronomy 6 8   וקשרתם לאות על ידך והיו לטטפת בין עיניך

deuteronomy 6 9   וכתבתם על מזוזת ביתך ובשעריך

deuteronomy 6 10   והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא בנית

deuteronomy 6 11   ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת ואכלת ושבעת

deuteronomy 6 12   השמר לך פן תשכח את יהוה אשר הוציאך מארץ מצרים מבית עבדים

deuteronomy 6 13   את יהוה אלהיך תירא ואתו תעבד ובשמו תשבע

deuteronomy 6 14   לא תלכון אחרי אלהים אחרים מאלהי העמים אשר סביבותיכם

deuteronomy 6 15   כי אל קנא יהוה אלהיך בקרבך פן יחרה אף יהוה אלהיך בך והשמידך מעל פני האדמה

deuteronomy 6 16   לא תנסו את יהוה אלהיכם כאשר נסיתם במסה

deuteronomy 6 17   שמור תשמרון את מצות יהוה אלהיכם ועדתיו וחקיו אשר צוך

deuteronomy 6 18   ועשית הישר והטוב בעיני יהוה למען ייטב לך ובאת וירשת את הארץ הטבה אשר נשבע יהוה לאבתיך

deuteronomy 6 19   להדף את כל איביך מפניך כאשר דבר יהוה

deuteronomy 6 20   כי ישאלך בנך מחר לאמר מה העדת והחקים והמשפטים אשר צוה יהוה אלהינו אתכם

deuteronomy 6 21   ואמרת לבנך עבדים היינו לפרעה במצרים ויוציאנו יהוה ממצרים ביד חזקה

deuteronomy 6 22   ויתן יהוה אותת ומפתים גדלים ורעים במצרים בפרעה ובכל ביתו לעינינו

deuteronomy 6 23   ואותנו הוציא משם למען הביא אתנו לתת לנו את הארץ אשר נשבע לאבתינו

deuteronomy 6 24   ויצונו יהוה לעשות את כל החקים האלה ליראה את יהוה אלהינו לטוב לנו כל הימים לחיתנו כהיום הזה

deuteronomy 6 25   וצדקה תהיה לנו כי נשמר לעשות את כל המצוה הזאת לפני יהוה אלהינו כאשר צונו

deuteronomy 7 1   כי יביאך יהוה אלהיך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך

deuteronomy 7 2   ונתנם יהוה אלהיך לפניך והכיתם החרם תחרים אתם לא תכרת להם ברית ולא תחנם

deuteronomy 7 3   ולא תתחתן בם בתך לא תתן לבנו ובתו לא תקח לבנך

deuteronomy 7 4   כי יסיר את בנך מאחרי ועבדו אלהים אחרים וחרה אף יהוה בכם והשמידך מהר

deuteronomy 7 5   כי אם כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש

deuteronomy 7 6   כי עם קדוש אתה ליהוה אלהיך בך בחר יהוה אלהיך להיות לו לעם סגלה מכל העמים אשר על פני האדמה

deuteronomy 7 7   לא מרבכם מכל העמים חשק יהוה בכם ויבחר בכם כי אתם המעט מכל העמים

deuteronomy 7 8   כי מאהבת יהוה אתכם ומשמרו את השבעה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים

deuteronomy 7 9   וידעת כי יהוה אלהיך הוא ה͏אלהים האל הנאמן שמר הברית והחסד לאהביו ולשמרי מצותו מצותיו לאלף דור

deuteronomy 7 10   ומשלם לשנאיו אל פניו להאבידו לא יאחר לשנאו אל פניו ישלם לו

deuteronomy 7 11   ושמרת את המצוה ואת ה͏חקים ואת המשפטים אשר אנכי מצוך היום לעשותם

deuteronomy 7 12   והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את הברית ואת החסד אשר נשבע לאבתיך

deuteronomy 7 13   ואהבך וברכך והרבך וברך פרי בטנך ופרי אדמתך דגנך ותירשך ויצהרך שגר אלפיך ועשתרת צאנך על ה͏אדמה אשר נשבע לאבתיך לתת לך

deuteronomy 7 14   ברוך תהיה מכל העמים לא יהיה בך עקר ו͏עקרה ובבהמתך

deuteronomy 7 15   והסיר יהוה ממך כל חלי וכל מדוי מצרים הרעים אשר ידעת לא ישימם בך ונתנם בכל שנאיך

deuteronomy 7 16   ואכלת את כל העמים אשר יהוה אלהיך נתן לך לא תחס עינך עליהם ולא תעבד את אלהיהם כי מוקש הוא לך

deuteronomy 7 17   כי תאמר בלבבך רבים הגוים האלה ממני איכה אוכל להורישם

deuteronomy 7 18   לא תירא מהם זכר תזכר את אשר עשה יהוה אלהיך לפרעה ולכל מצרים

deuteronomy 7 19   המסת הגדלת אשר ראו עיניך והאתת והמפתים והיד החזקה והזרע הנטויה אשר הוצאך יהוה אלהיך כן יעשה יהוה אלהיך לכל העמים אשר אתה ירא מפניהם

deuteronomy 7 20   וגם את הצרעה ישלח יהוה אלהיך בם עד אבד הנשארים והנסתרים מפניך

deuteronomy 7 21   לא תערץ מפניהם כי יהוה אלהיך בקרבך אל גדול ונורא

deuteronomy 7 22   ונשל יהוה אלהיך את הגוים האל מפניך מעט מעט לא תוכל כלתם מהר פן תרבה עליך חית השדה

deuteronomy 7 23   ונתנם יהוה אלהיך לפניך והמם מהומה גדלה עד השמדם

deuteronomy 7 24   ונתן מלכיהם בידך והאבדת את שמם מתחת השמים לא יתיצב איש בפניך עד השמדך אתם

deuteronomy 7 25   פסילי אלהיהם תשרפון באש לא תחמד כסף וזהב עליהם ולקחת לך פן תוקש בו כי תועבת יהוה אלהיך הוא

deuteronomy 7 26   ולא תביא תועבה אל ביתך והיית חרם כמהו שקץ תשקצנו ותעב תתעבנו כי חרם הוא

deuteronomy 8 1   כל המצוה אשר אנכי מצוך היום תשמרון לעשות למען תחיון ורביתם ובאתם וירשתם את הארץ אשר נשבע יהוה לאבתיכם

deuteronomy 8 2   וזכרת את כל הדרך אשר הליכך יהוה אלהיך זה ארבעים שנה במדבר למען ענתך לנסתך לדעת את אשר בלבבך התשמר מצותו מצותיו אם לא

deuteronomy 8 3   ויענך וירעבך ויאכלך את המן אשר לא ידעת ולא ידעון אבתיך למען הודעך כי לא על הלחם לבדו יחיה האדם כי על כל מוצא פי יהוה יחיה האדם

deuteronomy 8 4   שמלתך לא בלתה מעליך ורגלך לא בצקה זה ארבעים שנה

deuteronomy 8 5   וידעת עם לבבך כי כאשר ייסר איש את בנו יהוה אלהיך מיסרך

deuteronomy 8 6   ושמרת את מצות יהוה אלהיך ללכת בדרכיו וליראה אתו

deuteronomy 8 7   כי יהוה אלהיך מביאך אל ארץ טובה ארץ נחלי מים עינת ותהמת יצאים בבקעה ובהר

deuteronomy 8 8   ארץ חטה ושערה וגפן ותאנה ורמון ארץ זית שמן ודבש

deuteronomy 8 9   ארץ אשר לא במסכנת תאכל בה לחם לא תחסר כל בה ארץ אשר אבניה ברזל ומהרריה תחצב נחשת

deuteronomy 8 10   ואכלת ושבעת וברכת את יהוה אלהיך על הארץ הטבה אשר נתן לך

deuteronomy 8 11   השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום

deuteronomy 8 12   פן תאכל ושבעת ובתים טובים תבנה וישבת

deuteronomy 8 13   ובקרך וצאנך ירבין וכסף וזהב ירבה לך וכל אשר לך ירבה

deuteronomy 8 14   ורם לבבך ושכחת את יהוה אלהיך המוציאך מארץ מצרים מבית עבדים

deuteronomy 8 15   המוליכך במדבר הגדל והנורא נחש שרף ועקרב וצמאון אשר אין מים המוציא לך מים מצור ה͏חלמיש

deuteronomy 8 16   המ͏אכלך מן במדבר אשר לא ידעון אבתיך למען ענתך ולמען נסתך להיטבך באחריתך

deuteronomy 8 17   ואמרת בלבבך כחי ועצם ידי עשה לי את החיל הזה

deuteronomy 8 18   וזכרת את יהוה אלהיך כי הוא הנתן לך כח לעשות חיל למען הקים את בריתו אשר נשבע לאבתיך כיום הזה

deuteronomy 8 19   והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון

deuteronomy 8 20   כגוים אשר יהוה מאביד מפניכם כן תאבדון עקב לא תשמעון בקול יהוה אלהיכם

deuteronomy 9 1   שמע ישראל אתה עבר היום את הירדן לבא לרשת גוים גדלים ועצמים ממך ערים גדלת ובצרת בשמים

deuteronomy 9 2   עם גדול ורם בני ענקים אשר אתה ידעת ואתה שמעת מי יתיצב לפני בני ענק

deuteronomy 9 3   וידעת היום כי יהוה אלהיך הוא העבר לפניך אש אכלה הוא ישמידם והוא יכניעם לפניך והורשתם והאבדתם מהר כאשר דבר יהוה לך

deuteronomy 9 4   אל תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשת את הארץ הזאת וברשעת הגוים האלה יהוה מורישם מפניך

deuteronomy 9 5   לא בצדקתך ובישר לבבך אתה בא לרשת את ארצם כי ברשעת הגוים האלה יהוה אלהיך מורישם מפניך ולמען הקים את הדבר אשר נשבע יהוה לאבתיך לאברהם ליצחק וליעקב

deuteronomy 9 6   וידעת כי לא בצדקתך יהוה אלהיך נתן לך את הארץ הטובה הזאת לרשתה כי עם קשה ערף אתה

deuteronomy 9 7   זכר אל תשכח את אשר הקצפת את יהוה אלהיך במדבר למן היום אשר יצאת מארץ מצרים עד באכם עד המקום הזה ממרים הייתם עם יהוה

deuteronomy 9 8   ובחרב הקצפתם את יהוה ויתאנף יהוה בכם להשמיד אתכם

deuteronomy 9 9   בעלתי ההרה לקחת לוחת האבנים לוחת הברית אשר כרת יהוה עמכם ואשב בהר ארבעים יום וארבעים לילה לחם לא אכלתי ומים לא שתיתי

deuteronomy 9 10   ויתן יהוה אלי את שני לוחת האבנים כתבים באצבע אלהים ועליהם ככל הדברים אשר דבר יהוה עמכם בהר מתוך האש ביום הקהל

deuteronomy 9 11   ויהי מקץ ארבעים יום וארבעים לילה נתן יהוה אלי את שני לחת האבנים לחות הברית

deuteronomy 9 12   ויאמר יהוה אלי קום רד מהר מזה כי שחת עמך אשר הוצאת ממצרים סרו מהר מן הדרך אשר צויתם עשו להם מסכה

deuteronomy 9 13   ויאמר יהוה אלי לאמר ראיתי את העם הזה והנה עם קשה ערף הוא

deuteronomy 9 14   הרף ממני ואשמידם ואמחה את שמם מתחת השמים ואעשה אותך לגוי עצום ורב ממנו

deuteronomy 9 15   ואפן וארד מן ההר וההר בער באש ושני לחת הברית על שתי ידי

deuteronomy 9 16   וארא והנה חטאתם ליהוה אלהיכם עשיתם לכם עגל מסכה סרתם מהר מן הדרך אשר צוה יהוה אתכם

deuteronomy 9 17   ואתפש בשני הלחת ואשלכם מעל שתי ידי ואשברם לעיניכם

deuteronomy 9 18   ואתנפל לפני יהוה כראשנה ארבעים יום וארבעים לילה לחם לא אכלתי ומים לא שתיתי על כל חטאתכם אשר חטאתם לעשות הרע בעיני יהוה להכעיסו

deuteronomy 9 19   כי יגרתי מפני האף והחמה אשר קצף יהוה עליכם להשמיד אתכם וישמע יהוה אלי גם בפעם ההוא

deuteronomy 9 20   ובאהרן התאנף יהוה מאד להשמידו ואתפלל גם בעד אהרן בעת ההוא

deuteronomy 9 21   ואת חטאתכם אשר עשיתם את העגל לקחתי ואשרף אתו באש ואכת אתו טחון היטב עד אשר דק לעפר ואשלך את עפרו אל הנחל הירד מן ההר

deuteronomy 9 22   ובתבערה ובמסה ובקברת התאוה מקצפים הייתם את יהוה

deuteronomy 9 23   ובשלח יהוה אתכם מקדש ברנע לאמר עלו ורשו את הארץ אשר נתתי לכם ותמרו את פי יהוה אלהיכם ולא האמנתם לו ולא שמעתם בקלו

deuteronomy 9 24   ממרים הייתם עם יהוה מיום דעתי אתכם

deuteronomy 9 25   ואתנפל לפני יהוה את ארבעים היום ואת ארבעים הלילה אשר התנפלתי כי אמר יהוה להשמיד אתכם

deuteronomy 9 26   ואתפלל אל יהוה ואמר אדני יהוה אל תשחת עמך ונחלתך אשר פדית בגדלך אשר הוצאת ממצרים ביד חזקה

deuteronomy 9 27   זכר לעבדיך לאברהם ליצחק וליעקב אל תפן אל קשי העם הזה ואל רשעו ואל חטאתו

deuteronomy 9 28   פן יאמרו הארץ אשר הוצאתנו משם מבלי יכלת יהוה להביאם אל הארץ אשר דבר להם ומשנאתו אותם הוציאם להמתם במדבר

deuteronomy 9 29   והם עמך ונחלתך אשר הוצאת בכחך הגדל ובזרעך הנטויה

deuteronomy 10 1   בעת ההוא אמר יהוה אלי פסל לך שני לוחת אבנים כראשנים ועלה אלי ההרה ועשית לך ארון עץ

deuteronomy 10 2   ואכתב על הלחת את הדברים אשר היו על הלחת הראשנים אשר שברת ושמתם בארון

deuteronomy 10 3   ואעש ארון עצי שטים ואפסל שני לחת אבנים כראשנים ואעל ההרה ושני הלחת בידי

deuteronomy 10 4   ויכתב על הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי

deuteronomy 10 5   ואפן וארד מן ההר ואשם את הלחת בארון אשר עשיתי ויהיו שם כאשר צוני יהוה

deuteronomy 10 6   ובני ישראל נסעו מבארת בני יעקן מוסרה שם מת אהרן ויקבר שם ויכהן אלעזר בנו תחתיו

deuteronomy 10 7   משם נסעו הגדגדה ומן הגדגדה יטבתה ארץ נחלי מים

deuteronomy 10 8   בעת ההוא הבדיל יהוה את שבט הלוי לשאת את ארון ברית יהוה לעמד לפני יהוה לשרתו ולברך בשמו עד היום הזה

deuteronomy 10 9   על כן לא היה ללוי חלק ונחלה עם אחיו יהוה הוא נחלתו כאשר דבר יהוה אלהיך לו

deuteronomy 10 10   ואנכי עמדתי בהר כימים הראשנים ארבעים יום וארבעים לילה וישמע יהוה אלי גם בפעם ההוא לא אבה יהוה השחיתך

deuteronomy 10 11   ויאמר יהוה אלי קום לך למסע לפני העם ויבאו וירשו את הארץ אשר נשבעתי לאבתם לתת להם

deuteronomy 10 12   ועתה ישראל מה יהוה אלהיך שאל מעמך כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך

deuteronomy 10 13   לשמר את מצות יהוה ואת חקתיו אשר אנכי מצוך היום לטוב לך

deuteronomy 10 14   הן ליהוה אלהיך השמים ושמי השמים הארץ וכל אשר בה

deuteronomy 10 15   רק באבתיך חשק יהוה לאהבה אותם ויבחר בזרעם אחריהם בכם מכל העמים כיום הזה

deuteronomy 10 16   ומלתם את ערלת לבבכם וערפכם לא תקשו עוד

deuteronomy 10 17   כי יהוה אלהיכם הוא אלהי האלהים ואדני האדנים האל הגדל הגבר והנורא אשר לא ישא פנים ולא יקח שחד

deuteronomy 10 18   עשה משפט יתום ואלמנה ואהב גר לתת לו לחם ושמלה

deuteronomy 10 19   ואהבתם את הגר כי גרים הייתם בארץ מצרים

deuteronomy 10 20   את יהוה אלהיך תירא אתו תעבד ובו תדבק ובשמו תשבע

deuteronomy 10 21   הוא תהלתך והוא אלהיך אשר עשה אתך את הגדלת ואת הנוראת האלה אשר ראו עיניך

deuteronomy 10 22   בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב

deuteronomy 11 1   ואהבת את יהוה אלהיך ושמרת משמרתו וחקתיו ומשפטיו ומצותיו כל הימים

deuteronomy 11 2   וידעתם היום כי לא את בניכם אשר לא ידעו ואשר לא ראו את מוסר יהוה אלהיכם את גדלו את ידו החזקה וזרעו הנטויה

deuteronomy 11 3   ואת אתתיו ואת מעשיו אשר עשה בתוך מצרים לפרעה מלך מצרים ולכל ארצו

deuteronomy 11 4   ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם ויאבדם יהוה עד היום הזה

deuteronomy 11 5   ואשר עשה לכם במדבר עד באכם עד המקום הזה

deuteronomy 11 6   ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אהליהם ואת כל היקום אשר ברגליהם בקרב כל ישראל

deuteronomy 11 7   כי עיניכם הראת את כל מעשה יהוה הגדל אשר עשה

deuteronomy 11 8   ושמרתם את כל המצוה אשר אנכי מצוך היום למען תחזקו ובאתם וירשתם את הארץ אשר אתם עברים שמה לרשתה

deuteronomy 11 9   ולמען תאריכו ימים על האדמה אשר נשבע יהוה לאבתיכם לתת להם ולזרעם ארץ זבת חלב ודבש

deuteronomy 11 10   כי הארץ אשר אתה בא שמה לרשתה לא כארץ מצרים הוא אשר יצאתם משם אשר תזרע את זרעך והשקית ברגלך כגן הירק

deuteronomy 11 11   והארץ אשר אתם עברים שמה לרשתה ארץ הרים ובקעת למטר השמים תשתה מים

deuteronomy 11 12   ארץ אשר יהוה אלהיך דרש אתה תמיד עיני יהוה אלהיך בה מרשית השנה ועד אחרית שנה

deuteronomy 11 13   והיה אם שמע תשמעו אל מצותי אשר אנכי מצוה אתכם היום לאהבה את יהוה אלהיכם ולעבדו בכל לבבכם ובכל נפשכם

deuteronomy 11 14   ונתתי מטר ארצכם בעתו יורה ומלקוש ואספת דגנך ותירשך ויצהרך

deuteronomy 11 15   ונתתי עשב בשדך לבהמתך ואכלת ושבעת

deuteronomy 11 16   השמרו לכם פן יפתה לבבכם וסרתם ועבדתם אלהים אחרים והשתחויתם להם

deuteronomy 11 17   וחרה אף יהוה בכם ועצר את השמים ולא יהיה מטר והאדמה לא תתן את יבולה ואבדתם מהרה מעל הארץ הטבה אשר יהוה נתן לכם

deuteronomy 11 18   ושמתם את דברי אלה על לבבכם ועל נפשכם וקשרתם אתם לאות על ידכם והיו לטוטפת בין עיניכם

deuteronomy 11 19   ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך

deuteronomy 11 20   וכתבתם על מזוזות ביתך ובשעריך

deuteronomy 11 21   למען ירבו ימיכם וימי בניכם על האדמה אשר נשבע יהוה לאבתיכם לתת להם כימי השמים על הארץ

deuteronomy 11 22   כי אם שמר תשמרון את כל המצוה הזאת אשר אנכי מצוה אתכם לעשתה לאהבה את יהוה אלהיכם ללכת בכל דרכיו ולדבקה בו

deuteronomy 11 23   והוריש יהוה את כל הגוים האלה מלפניכם וירשתם גוים גדלים ועצמים מכם

deuteronomy 11 24   כל המקום אשר תדרך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבלכם

deuteronomy 11 25   לא יתיצב איש בפניכם פחדכם ומוראכם יתן יהוה אלהיכם על פני כל הארץ אשר תדרכו בה כאשר דבר לכם

deuteronomy 11 26   ראה אנכי נתן לפניכם היום ברכה וקללה

deuteronomy 11 27   את הברכה אשר תשמעו אל מצות יהוה אלהיכם אשר אנכי מצוה אתכם היום

deuteronomy 11 28   והקללה אם לא תשמעו אל מצות יהוה אלהיכם וסרתם מן הדרך אשר אנכי מצוה אתכם היום ללכת אחרי אלהים אחרים אשר לא ידעתם

deuteronomy 11 29   והיה כי יביאך יהוה אלהיך אל הארץ אשר אתה בא שמה לרשתה ונתתה את הברכה על הר גרזים ואת הקללה על הר עיבל

deuteronomy 11 30   הלא המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה

deuteronomy 11 31   כי אתם עברים את הירדן לבא לרשת את הארץ אשר יהוה אלהיכם נתן לכם וירשתם אתה וישבתם בה

deuteronomy 11 32   ושמרתם לעשות את כל ה͏חקים ואת המשפטים אשר אנכי נתן לפניכם היום

deuteronomy 12 1   אלה ה͏חקים והמשפטים אשר תשמרון לעשות בארץ אשר נתן יהוה אלהי אבתיך לך לרשתה כל הימים אשר אתם חיים על האדמה

deuteronomy 12 2   אבד תאבדון את כל המקמות אשר עבדו שם הגוים אשר אתם ירשים אתם את אלהיהם על ההרים הרמים ועל הגבעות ותחת כל עץ רענן

deuteronomy 12 3   ונתצתם את מזבחתם ושברתם את מצבתם ואשריהם תשרפון באש ופסילי אלהיהם תגדעון ואבדתם את שמם מן המקום ההוא

deuteronomy 12 4   לא תעשון כן ליהוה אלהיכם

deuteronomy 12 5   כי אם אל המקום אשר יבחר יהוה אלהיכם מכל שבטיכם לשום את שמו שם לשכנו תדרשו ובאת שמה

deuteronomy 12 6   והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם

deuteronomy 12 7   ואכלתם שם לפני יהוה אלהיכם ושמחתם בכל משלח ידכם אתם ובתיכם אשר ברכך יהוה אלהיך

deuteronomy 12 8   לא תעשון ככל אשר אנחנו עשים פה היום איש כל הישר בעיניו

deuteronomy 12 9   כי לא באתם עד עתה אל המנוחה ואל ה͏נחלה אשר יהוה אלהיך נתן לך

deuteronomy 12 10   ועברתם את הירדן וישבתם בארץ אשר יהוה אלהיכם מנחיל אתכם והניח לכם מכל איביכם מסביב וישבתם בטח

deuteronomy 12 11   והיה המקום אשר יבחר יהוה אלהיכם בו לשכן שמו שם שמה תביאו את כל אשר אנכי מצוה אתכם עולתיכם וזבחיכם מעשרתיכם ותרמת ידכם וכל מבחר נדריכם אשר תדרו ליהוה

deuteronomy 12 12   ושמחתם לפני יהוה אלהיכם אתם ובניכם ובנתיכם ועבדיכם ואמהתיכם והלוי אשר בש͏עריכם כי אין לו חלק ונחלה אתכם

deuteronomy 12 13   השמר לך פן תעלה עלתיך בכל מקום אשר תראה

deuteronomy 12 14   כי אם במקום אשר יבחר יהוה באחד שבטיך שם תעלה עלתיך ושם תעשה כל אשר אנכי מצוך

deuteronomy 12 15   רק בכל אות נפשך תזבח ואכלת בשר כברכת יהוה אלהיך אשר נתן לך בכל שעריך הטמא והטהור יאכלנו כצבי וכאיל

deuteronomy 12 16   רק הדם לא תאכלו על הארץ תשפכנו כמים

deuteronomy 12 17   לא תוכל לאכל בשעריך מעשר דגנך ותירשך ויצהרך ובכרת בקרך וצאנך וכל נדריך אשר תדר ונדבתיך ותרומת ידך

deuteronomy 12 18   כי אם לפני יהוה אלהיך תאכלנו במקום אשר יבחר יהוה אלהיך בו אתה ובנך ובתך ועבדך ואמתך והלוי אשר בשעריך ושמחת לפני יהוה אלהיך בכל משלח ידך

deuteronomy 12 19   השמר לך פן תעזב את הלוי כל ימיך על אדמתך

deuteronomy 12 20   כי ירחיב יהוה אלהיך את גבולך כאשר דבר לך ואמרת אכלה בשר כי תאוה נפשך לאכל בשר בכל אות נפשך תאכל בשר

deuteronomy 12 21   כי ירחק ממך המקום אשר יבחר יהוה אלהיך לשום שמו שם וזבחת מבקרך ומצאנך אשר נתן יהוה לך כאשר צויתך ואכלת בשעריך בכל אות נפשך

deuteronomy 12 22   אך כאשר יאכל את הצבי ואת האיל כן תאכלנו הטמא והטהור יחדו יאכלנו

deuteronomy 12 23   רק חזק לבלתי אכל הדם כי הדם הוא הנפש ולא תאכל הנפש עם הבשר

deuteronomy 12 24   לא תאכלנו על הארץ תשפכנו כמים

deuteronomy 12 25   לא תאכלנו למען ייטב לך ולבניך אחריך כי תעשה הישר בעיני יהוה

deuteronomy 12 26   רק ק͏דשיך אשר יהיו לך ונדריך תשא ובאת אל המקום אשר יבחר יהוה

deuteronomy 12 27   ועשית עלתיך הבשר והדם על מזבח יהוה אלהיך ודם זבחיך ישפך על מזבח יהוה אלהיך והבשר תאכל

deuteronomy 12 28   שמר ושמעת את כל הדברים האלה אשר אנכי מצוך למען ייטב לך ולבניך אחריך עד עולם כי תעשה הטוב והישר בעיני יהוה אלהיך

deuteronomy 12 29   כי יכרית יהוה אלהיך את הגוים אשר אתה בא שמה לרשת אותם מפניך וירשת אתם וישבת בארצם

deuteronomy 12 30   השמר לך פן תנקש אחריהם אחרי השמדם מפניך ופן תדרש לאלהיהם לאמר איכה יעבדו הגוים האלה את אלהיהם ואעשה כן גם אני

deuteronomy 12 31   לא תעשה כן ליהוה אלהיך כי כל תועבת יהוה אשר שנא עשו לאלהיהם כי גם את בניהם ואת בנתיהם ישרפו באש לאלהיהם

deuteronomy 13 1   את כל הדבר אשר אנכי מצוה אתכם אתו תשמרו לעשות לא תסף עליו ולא תגרע ממנו

deuteronomy 13 2   כי יקום בקרבך נביא או חלם חלום ונתן אליך אות או מופת

deuteronomy 13 3   ובא האות והמופת אשר דבר אליך לאמר נ͏לכה אחרי אלהים אחרים אשר לא ידעתם ונעבדם

deuteronomy 13 4   לא תשמע אל דברי הנביא ההוא או אל חולם החלום ההוא כי מנסה יהוה אלהיכם אתכם לדעת הישכם אהבים את יהוה אלהיכם בכל לבבכם ובכל נפשכם

deuteronomy 13 5   אחרי יהוה אלהיכם תלכו ואתו תיראו ואת מצותיו תשמרו ובקלו תשמעו ואתו תעבדו ובו תדבקון

deuteronomy 13 6   והנביא ההוא או חלם החלום ההוא יומת כי דבר סרה על יהוה אלהיכם המוציא אתכם מארץ מצרים והפדך מבית עבדים להדיחך מן הדרך אשר צוך יהוה אלהיך ללכת בה ובערת הרע מקרבך

deuteronomy 13 7   כי יסיתך אחיך בן אמך או בנך או בתך או אשת חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה ואבתיך

deuteronomy 13 8   מאלהי ה͏עמים אשר סביבתיכם הקרבים אליך או הרחקים ממך מקצה הארץ ועד קצה הארץ

deuteronomy 13 9   לא תאבה לו ולא תשמע אליו ולא תחוס עינך עליו ולא תחמל ולא תכסה עליו

deuteronomy 13 10   כי הרג תהרגנו ידך תהיה בו בראשונה להמיתו ויד כל העם באחרנה

deuteronomy 13 11   וסקלתו באבנים ומת כי בקש להדיחך מעל יהוה אלהיך המוציאך מארץ מצרים מבית עבדים

deuteronomy 13 12   וכל ישראל ישמעו ויראון ולא יוספו לעשות כדבר הרע הזה בקרבך

deuteronomy 13 13   כי תשמע באחת עריך אשר יהוה אלהיך נתן לך לשבת שם לאמר

deuteronomy 13 14   יצאו אנשים בני בליעל מקרבך וידיחו את ישבי עירם לאמר נלכה ונעבדה אלהים אחרים אשר לא ידעתם

deuteronomy 13 15   ודרשת וחקרת ושאלת היטב והנה אמת נכון הדבר נעשתה התועבה הזאת בקרבך

deuteronomy 13 16   הכה תכה את ישבי העיר ההוא ההיא לפי חרב החרם אתה ואת כל אשר בה ואת בהמתה לפי חרב

deuteronomy 13 17   ואת כל שללה תקבץ אל תוך רחבה ושרפת באש את העיר ואת כל שללה כליל ליהוה אלהיך והיתה תל עולם לא תבנה עוד

deuteronomy 13 18   ולא ידבק בידך מאומה מן החרם למען ישוב יהוה מחרון אפו ונתן לך רחמים ורחמך והרבך כאשר נשבע לאבתיך

deuteronomy 13 19   כי תשמע בקול יהוה אלהיך לשמר את כל מצותיו אשר אנכי מצוך היום לעשות הישר בעיני יהוה אלהיך

deuteronomy 14 1   בנים אתם ליהוה אלהיכם לא תתגדדו ולא תשימו קרחה בין עיניכם למת

deuteronomy 14 2   כי עם קדוש אתה ליהוה אלהיך ובך בחר יהוה להיות לו לעם סגלה מכל העמים אשר על פני האדמה

deuteronomy 14 3   לא תאכל כל תועבה

deuteronomy 14 4   זאת הבהמה אשר תאכלו שור שה כשבים ושה עזים

deuteronomy 14 5   איל וצבי ויחמור ואקו ודישן ותאו וזמר

deuteronomy 14 6   וכל בהמה מפרסת פרסה ושסעת שסע שתי פרסות מעלת גרה בבהמה אתה תאכלו

deuteronomy 14 7   אך את זה לא תאכלו ממ͏עלי הגרה וממפריסי הפרסה השסועה את הגמל ואת הארנבת ואת השפן כי מעלה גרה המה ופרסה לא הפריסו טמאים הם לכם

deuteronomy 14 8   ואת החזיר כי מפריס פרסה הוא ולא גרה טמא הוא לכם מבשרם לא תאכלו ובנבלתם לא תגעו

deuteronomy 14 9   את זה תאכלו מכל אשר במים כל אשר לו סנפיר וקשקשת תאכלו

deuteronomy 14 10   וכל אשר אין לו סנפיר וקשקשת לא תאכלו טמא הוא לכם

deuteronomy 14 11   כל צפור טהרה תאכלו

deuteronomy 14 12   וזה אשר לא תאכלו מהם הנשר והפרס והעזניה

deuteronomy 14 13   והראה ואת האיה והדיה למינה

deuteronomy 14 14   ואת כל ערב למינו

deuteronomy 14 15   ואת בת היענה ואת התחמס ואת השחף ואת הנץ למינהו

deuteronomy 14 16   את הכוס ואת הינשוף והתנשמת

deuteronomy 14 17   והקאת ואת הרחמה ואת השלך

deuteronomy 14 18   והחסידה והאנפה למינה והדוכיפת והעטלף

deuteronomy 14 19   וכל שרץ העוף טמא הוא לכם לא יאכלו

deuteronomy 14 20   כל עוף טהור תאכלו

deuteronomy 14 21   לא תאכלו כל נבלה לגר אשר בשעריך תתננה ואכלה או מכר לנכרי כי עם קדוש אתה ליהוה אלהיך לא תבשל גדי בחלב אמו

deuteronomy 14 22   עשר תעשר את כל תבואת זרעך היצא השדה שנה שנה

deuteronomy 14 23   ואכלת לפני יהוה אלהיך במקום אשר יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את יהוה אלהיך כל הימים

deuteronomy 14 24   וכי ירבה ממך הדרך כי לא תוכל שאתו כי ירחק ממך המקום אשר יבחר יהוה אלהיך לשום שמו שם כי יברכך יהוה אלהיך

deuteronomy 14 25   ונתתה בכסף וצרת הכסף בידך והלכת אל המקום אשר יבחר יהוה אלהיך בו

deuteronomy 14 26   ונתתה הכסף בכל אשר תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה וביתך

deuteronomy 14 27   והלוי אשר בשעריך לא ת͏עזבנו כי אין לו חלק ונחלה עמך

deuteronomy 14 28   מקצה שלש שנים תוציא את כל מעשר תבואתך בשנה ההוא והנחת בשעריך

deuteronomy 14 29   ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך יהוה אלהיך בכל מעשה ידך אשר תעשה

deuteronomy 15 1   מקץ שבע שנים תעשה שמטה

deuteronomy 15 2   וזה דבר השמטה שמוט כל בעל משה ידו אשר ישה ברעהו לא יגש את רעהו ואת אחיו כי קרא שמטה ליהוה

deuteronomy 15 3   את הנכרי תגש ואשר יהיה לך את אחיך תשמט ידך

deuteronomy 15 4   אפס כי לא יהיה בך אביון כי ברך יברכך יהוה בארץ אשר יהוה אלהיך נתן לך נחלה לרשתה

deuteronomy 15 5   רק אם שמוע תשמע בקול יהוה אלהיך לשמר לעשות את כל המצוה הזאת אשר אנכי מצוך היום

deuteronomy 15 6   כי יהוה אלהיך ברכך כאשר דבר לך וה͏עבטת גוים רבים ואתה לא תעבט ומשלת בגוים רבים ובך לא ימשלו

deuteronomy 15 7   כי יהיה בך אביון מאחד אחיך באחד שעריך בארצך אשר יהוה אלהיך נתן לך לא תאמץ את לבבך ולא תקפץ את ידך מאחיך האביון

deuteronomy 15 8   כי פתח תפתח את ידך לו והעבט תעביטנו די מחסרו אשר יחסר לו

deuteronomy 15 9   השמר לך פן יהיה דבר עם לבבך בליעל לאמר קרבה שנת השבע שנת השמטה ורעה ע͏ינך באחיך האביון ולא תתן לו וקרא עליך אל יהוה והיה בך חטא

deuteronomy 15 10   נתון תתן לו ולא ירע לבבך בתתך לו כי בגלל הדבר הזה יברכך יהוה אלהיך בכל מעשך ובכל משלח ידך

deuteronomy 15 11   כי לא יחדל אביון מקרב הארץ על כן אנכי מצוך לאמר פתח תפתח את ידך לאחיך לעניך ולאבינך בארצך

deuteronomy 15 12   כי ימכר לך אחיך העברי או העבריה ועבדך שש שנים ובשנה השביעת תשלחנו חפשי מעמך

deuteronomy 15 13   וכי תשלחנו חפשי מעמך לא תשלחנו ריקם

deuteronomy 15 14   העניק תעניק לו מצאנך ומגרנך ומיקבך אשר ברכך יהוה אלהיך תתן לו

deuteronomy 15 15   וזכרת כי עבד היית בארץ מצרים ויפדך יהוה אלהיך על כן אנכי מצוך את הדבר הזה היום

deuteronomy 15 16   והיה כי יאמר אליך לא אצא מעמך כי אהבך ואת ביתך כי טוב לו עמך

deuteronomy 15 17   ולקחת את המרצע ונתתה באזנו ובדלת והיה לך עבד עולם ואף לאמתך תעשה כן

deuteronomy 15 18   לא יקשה בעינך בשלחך אתו חפשי מעמך כי משנה שכר שכיר עב͏דך שש שנים וברכך יהוה אלהיך בכל אשר תעשה

deuteronomy 15 19   כל הבכור אשר יולד בבקרך ובצאנך הזכר תקדיש ליהוה אלהיך לא תעבד בבכר שורך ולא תגז בכור צאנך

deuteronomy 15 20   לפני יהוה אלהיך תאכלנו שנה בשנה במקום אשר יבחר יהוה אתה וביתך

deuteronomy 15 21   וכי יהיה בו מום פסח או עור כל מום רע לא תזבחנו ליהוה אלהיך

deuteronomy 15 22   בשעריך תאכלנו הטמא והטהור יחדו כצבי וכאיל

deuteronomy 15 23   רק את דמו לא תאכל על הארץ תשפכנו כמים

deuteronomy 16 1   שמור את חדש האביב ועשית פסח ליהוה אלהיך כי בחדש האביב הוציאך יהוה אלהיך ממצרים לילה

deuteronomy 16 2   וזבחת פסח ליהוה אלהיך צאן ובקר במקום אשר יבחר יהוה לשכן שמו שם

deuteronomy 16 3   לא תאכל עליו חמץ שבעת ימים תאכל עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך

deuteronomy 16 4   ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון לבקר

deuteronomy 16 5   לא תוכל לזבח את הפסח באחד שעריך אשר יהוה אלהיך נתן לך

deuteronomy 16 6   כי אם אל המקום אשר יבחר יהוה אלהיך לשכן שמו שם תזבח את הפסח בערב כבוא השמש מועד צאתך ממצרים

deuteronomy 16 7   ובשלת ואכלת במקום אשר יבחר יהוה אלהיך בו ופנית בבקר והלכת לאהליך

deuteronomy 16 8   ששת ימים תאכל מצות וביום השביעי עצרת ליהוה אלהיך לא תעשה מלאכה

deuteronomy 16 9   שבעה שבעת תספר לך מהחל חרמש בקמה תחל לספר שבעה שבעות

deuteronomy 16 10   ועשית חג שבעות ליהוה אלהיך מסת נדבת ידך אשר תתן כאשר יברכך יהוה אלהיך

deuteronomy 16 11   ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר יהוה אלהיך לשכן שמו שם

deuteronomy 16 12   וזכרת כי עבד היית במצרים ושמרת ועשית את ה͏חקים האלה

deuteronomy 16 13   חג הסכת תעשה לך שבעת ימים באספך מגרנך ומיקבך

deuteronomy 16 14   ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך

deuteronomy 16 15   שבעת ימים תחג ליהוה אלהיך במקום אשר יבחר יהוה כי יברכך יהוה אלהיך בכל תבואתך ובכל מעשה ידיך והיית אך שמח

deuteronomy 16 16   שלוש פעמים בשנה יראה כל זכורך את פני יהוה אלהיך במקום אשר יבחר בחג המצות ובחג השבעות ובחג הסכות ולא יראה את פני יהוה ריקם

deuteronomy 16 17   איש כמתנת ידו כברכת יהוה אלהיך אשר נתן לך

deuteronomy 16 18   שפטים ושטרים תתן לך בכל שעריך אשר יהוה אלהיך נתן לך לשבטיך ושפטו את העם משפט צדק

deuteronomy 16 19   לא תטה משפט לא תכיר פנים ולא תקח שחד כי השחד יעור עיני חכמים ויסלף דברי צדיקם

deuteronomy 16 20   צדק צדק תרדף למען תחיה וירשת את הארץ אשר יהוה אלהיך נתן לך

deuteronomy 16 21   לא תטע לך אשרה כל עץ אצל מזבח יהוה אלהיך אשר תעשה לך

deuteronomy 16 22   ולא תקים לך מצבה אשר שנא יהוה אלהיך

deuteronomy 17 1   לא תזבח ליהוה אלהיך שור ושה אשר יהיה בו מום כל דבר רע כי תועבת יהוה אלהיך הוא

deuteronomy 17 2   כי ימצא בקרבך באחד שעריך אשר יהוה אלהיך נתן לך איש או אשה אשר יעשה את הרע בעיני יהוה אלהיך לעבר בריתו

deuteronomy 17 3   וילך ו͏יעבד אלהים אחרים וישתחו להם ולשמש או לירח או לכל צבא השמים אשר לא צויתי

deuteronomy 17 4   והגד לך ושמעת ודרשת היטב והנה אמת נכון הדבר נעשתה התועבה הזאת בישראל

deuteronomy 17 5   והוצאת את האיש ההוא או את האשה ההוא אשר עשו את הדבר הרע הזה אל שעריך את האיש או את האשה וסקלתם באבנים ומתו

deuteronomy 17 6   על פי שנים עדים או שלשה עדים יומת המת לא יומת על פי עד אחד

deuteronomy 17 7   יד העדים תהיה בו בראשנה להמיתו ויד כל העם באחרנה ובערת הרע מקרבך

deuteronomy 17 8   כי יפלא ממך דבר למשפט בין דם לדם בין דין לדין ובין נגע לנגע דברי ריבת בשעריך וקמת ועלית אל המקום אשר יבחר יהוה אלהיך בו

deuteronomy 17 9   ובאת אל הכהנים הלוים ואל השפט אשר יהיה בימים ההם ודרשת והגידו לך את דבר המשפט

deuteronomy 17 10   ועשית על פי הדבר אשר יגידו לך מן המקום ההוא אשר יבחר יהוה ושמרת לעשות ככל אשר יורוך

deuteronomy 17 11   על פי התורה אשר יורוך ועל המשפט אשר יאמרו לך תעשה לא תסור מן הדבר אשר יגידו לך ימין ושמאל

deuteronomy 17 12   והאיש אשר יעשה בזדון לבלתי שמע אל הכהן העמד לשרת שם את יהוה אלהיך או אל השפט ומת האיש ההוא ובערת הרע מישראל

deuteronomy 17 13   וכל העם ישמעו ויראו ולא יזידון עוד

deuteronomy 17 14   כי תבא אל הארץ אשר יהוה אלהיך נתן לך וירשתה וישבתה בה ואמרת אשימה עלי מלך ככל הגוים אשר סביבתי

deuteronomy 17 15   שום תשים עליך מלך אשר יבחר יהוה אלהיך בו מקרב אחיך תשים עליך מלך לא תוכל לתת עליך איש נכרי אשר לא אחיך הוא

deuteronomy 17 16   רק לא ירבה לו סוסים ולא ישיב את העם מצרימה למען הרבות סוס ויהוה אמר לכם לא תספון לשוב בדרך הזה עוד

deuteronomy 17 17   ולא ירבה לו נשים ולא יסור לבבו וכסף וזהב לא ירבה לו מאד

deuteronomy 17 18   והיה כשבתו על כסא ממלכתו וכתב לו את משנה התורה הזאת על ספר מלפני הכהנים הלוים

deuteronomy 17 19   והיתה עמו וקרא בו כל ימי חייו למען ילמד ליראה את יהוה אלהיו לשמר את כל דברי התורה הזאת ואת החקים האלה לעשתם

deuteronomy 17 20   לבלתי רום לבבו מאחיו ולבלתי סור מן המצוה ימין ושמאול למען יאריך ימים על ממלכתו הוא ובניו בקרב ישראל

deuteronomy 18 1   לא יהיה לכהנים הלוים כל שבט לוי חלק ונחלה עם ישראל אשי יהוה ונחלתו יאכלון

deuteronomy 18 2   ונחלה לא יהיה לו בקרב אחיו יהוה הוא נחלתו כאשר דבר לו

deuteronomy 18 3   וזה יהיה משפט הכהנים מאת העם מאת זבחי הזבח אם שור אם שה ונתן לכהן הזרע והלחיים והקבה

deuteronomy 18 4   ראשית דג͏נך תירשך ויצהרך וראשית גז צאנך תתן לו

deuteronomy 18 5   כי בו בחר יהוה אלהיך מכל שבטיך לעמד לשרת בשם יהוה הוא ובניו כל הימים

deuteronomy 18 6   וכי יבא הלוי מאחד שעריך מכל ישראל אשר הוא גר שם ובא בכל אות נפשו אל המקום אשר יבחר יהוה

deuteronomy 18 7   ושרת בשם יהוה אלהיו ככל אחיו הלוים העמדים שם לפני יהוה

deuteronomy 18 8   חלק כחלק יאכלו לבד ממכריו על האבות

deuteronomy 18 9   כי אתה בא אל הארץ אשר יהוה אלהיך נתן לך לא תלמד לעשות כתועבת הגוים ההם

deuteronomy 18 10   לא ימצא בך מעביר בנו ובתו באש קסם קסמים מעונן ומנחש ומכשף

deuteronomy 18 11   וחבר חבר ושאל אוב וידעני ודרש אל המתים

deuteronomy 18 12   כי תועבת יהוה כל עשה אלה ובגלל התועבת האלה יהוה אלהיך מוריש אותם מפניך

deuteronomy 18 13   תמים תהיה עם יהוה אלהיך

deuteronomy 18 14   כי הגוים האלה אשר אתה יורש אותם אל מעננים ואל קסמים ישמעו ואתה לא כן נתן לך יהוה אלהיך

deuteronomy 18 15   נביא מקרבך מאחיך כמני יקים לך יהוה אלהיך אליו תשמעון

deuteronomy 18 16   ככל אשר שאלת מעם יהוה אלהיך בחרב ביום הקהל לאמר לא אסף לשמע את קול יהוה אלהי ואת האש הגדלה הזאת לא אראה עוד ולא אמות

deuteronomy 18 17   ויאמר יהוה אלי היטיבו אשר דברו

deuteronomy 18 18   נביא אקים להם מקרב אחיהם כמוך ונתתי דברי בפיו ודבר אליהם את כל אשר אצונו

deuteronomy 18 19   והיה האיש אשר לא ישמע אל דברי אשר ידבר בשמי אנכי אדרש מעמו

deuteronomy 18 20   אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אלהים אחרים ומת הנביא ההוא

deuteronomy 18 21   וכי תאמר בלבבך איכה נדע את הדבר אשר לא דברו יהוה

deuteronomy 18 22   אשר ידבר הנביא בשם יהוה ולא יהיה הדבר ולא יבוא הוא הדבר אשר לא דברו יהוה בזדון דברו הנביא לא תגור ממנו

deuteronomy 19 1   כי יכרית יהוה אלהיך את הגוים אשר יהוה אלהיך נתן לך את ארצם וירשתם וישבת בעריהם ובבתיהם

deuteronomy 19 2   שלוש ערים תבדיל לך בתוך ארצך אשר יהוה אלהיך נתן לך לרשתה

deuteronomy 19 3   תכין לך הדרך ושלשת את גבול ארצך אשר ינחילך יהוה אלהיך והיה לנוס שמה כל רצח

deuteronomy 19 4   וזה דבר הרצח אשר ינוס שמה וחי אשר יכה את רעהו בבלי דעת והוא לא שנא לו מתמל שלשם

deuteronomy 19 5   ואשר יבא את רעהו ביער לחטב עצים ונדחה ידו בגרזן לכרת העץ ונשל הברזל מן העץ ומצא את רעהו ומת הוא ינוס אל אחת הערים האלה וחי

deuteronomy 19 6   פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש ולו אין משפט מות כי לא שנא הוא לו מתמול שלשום

deuteronomy 19 7   על כן אנכי מצוך לאמר שלש ערים תבדיל לך

deuteronomy 19 8   ואם ירחיב יהוה אלהיך את גבלך כאשר נשבע לאבתיך ונתן לך את כל הארץ אשר דבר לתת לאבתיך

deuteronomy 19 9   כי תשמר את כל המצוה הזאת לעשתה אשר אנכי מצוך היום לאהבה את יהוה אלהיך וללכת בדרכיו כל הימים ויספת לך עוד שלש ערים על השלש האלה

deuteronomy 19 10   ולא ישפך דם נקי בקרב ארצך אשר יהוה אלהיך נתן לך נחלה והיה עליך דמים

deuteronomy 19 11   וכי יהיה איש שנא לרעהו וארב לו וקם עליו והכהו נפש ומת ונס אל אחת הערים האל

deuteronomy 19 12   ושלחו זקני עירו ולקחו אתו משם ונתנו אתו ביד גאל הדם ומת

deuteronomy 19 13   לא תחוס עינך עליו ובערת דם הנקי מישראל וטוב לך

deuteronomy 19 14   לא תסיג גבול ר͏עך אשר גבלו ראשנים בנחלתך אשר תנחל בארץ אשר יהוה אלהיך נתן לך לרשתה

deuteronomy 19 15   לא יקום עד אחד באיש לכל עון ולכל חטאת בכל חטא אשר י͏חטא על פי שני עדים או על פי שלשה עדים יקום דבר

deuteronomy 19 16   כי יקום עד חמס באיש לענות בו סרה

deuteronomy 19 17   ועמדו שני האנשים אשר להם הריב לפני יהוה לפני הכהנים והשפטים אשר יהיו בימים ההם

deuteronomy 19 18   ודרשו השפטים היטב והנה עד שקר העד שקר ענה באחיו

deuteronomy 19 19   ועשיתם לו כאשר זמם לעשות לאחיו ובערת הרע מקרבך

deuteronomy 19 20   והנשארים ישמעו ויראו ולא יספו לעשות עוד כדבר הרע הזה בקרבך

deuteronomy 19 21   ולא תחוס עינך נפש בנפש עין בעין שן בשן יד ביד רגל ברגל

deuteronomy 20 1   כי תצא למלחמה על איביך וראית סוס ורכב עם רב ממך לא תירא מהם כי יהוה אלהיך עמך המעלך מארץ מצרים

deuteronomy 20 2   והיה כקרבכם אל המלחמה ונגש הכהן ודבר אל העם

deuteronomy 20 3   ואמר אלהם שמע ישראל אתם קרבים היום למלחמה על איביכם אל ירך לבבכם אל תיראו ואל תחפזו ואל ת͏ערצו מפניהם

deuteronomy 20 4   כי יהוה אלהיכם ההלך עמכם להלחם לכם עם איביכם להושיע אתכם

deuteronomy 20 5   ודברו השטרים אל העם לאמר מי האיש אשר בנה בית חדש ולא חנכו ילך וישב לביתו פן ימות במלחמה ואיש אחר יחנכנו

deuteronomy 20 6   ומי האיש אשר נטע כרם ולא חללו ילך וישב לביתו פן ימות במלחמה ואיש אחר יחללנו

deuteronomy 20 7   ומי האיש אשר ארש אשה ולא לקחה ילך וישב לביתו פן ימות במלחמה ואיש אחר יקחנה

deuteronomy 20 8   ויספו השטרים לדבר אל העם ואמרו מי האיש הירא ורך הלבב ילך וישב לביתו ולא ימס את לבב אחיו כלבבו

deuteronomy 20 9   והיה ככלת השטרים לדבר אל העם ופקדו שרי צבאות בראש העם

deuteronomy 20 10   כי תקרב אל עיר להלחם עליה וקראת אליה לשלום

deuteronomy 20 11   והיה אם שלום תענך ופתחה לך והיה כל העם הנמצא בה יהיו לך למס ועבדוך

deuteronomy 20 12   ואם לא תשלים עמך ועשתה עמך מלחמה וצרת עליה

deuteronomy 20 13   ונתנה יהוה אלהיך בידך והכית את כל זכורה לפי חרב

deuteronomy 20 14   רק הנשים והטף והבהמה וכל אשר יהיה בעיר כל שללה תבז לך ואכלת את שלל איביך אשר נתן יהוה אלהיך לך

deuteronomy 20 15   כן תעשה לכל הערים הרחקת ממך מאד אשר לא מערי הגוים האלה הנה

deuteronomy 20 16   רק מערי העמים האלה אשר יהוה אלהיך נתן לך נחלה לא תחיה כל נשמה

deuteronomy 20 17   כי החרם תחרימם החתי והאמרי הכנעני והפרזי החוי והיבוסי כאשר צוך יהוה אלהיך

deuteronomy 20 18   למען אשר לא ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם

deuteronomy 20 19   כי תצור אל עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואתו לא תכרת כי ה͏אדם עץ השדה לבא מפניך במצור

deuteronomy 20 20   רק עץ אשר תדע כי לא עץ מאכל הוא אתו תשחית וכרת ובנית מצור על העיר אשר הוא עשה עמך מלחמה עד רדתה

deuteronomy 21 1   כי ימצא חלל באדמה אשר יהוה אלהיך נתן לך לרשתה נפל בשדה לא נודע מי הכהו

deuteronomy 21 2   ויצאו זקניך ושפטיך ומדדו אל הערים אשר סביבת החלל

deuteronomy 21 3   והיה העיר הקרבה אל החלל ולקחו זקני העיר ההוא עגלת בקר אשר לא עבד בה אשר לא משכה בעל

deuteronomy 21 4   והורדו זקני העיר ההוא את העגלה אל נחל איתן אשר לא יעבד בו ולא יזרע וערפו שם את העגלה בנחל

deuteronomy 21 5   ונגשו הכהנים בני לוי כי בם בחר יהוה אלהיך לשרתו ולברך בשם יהוה ועל פיהם יהיה כל ריב וכל נגע

deuteronomy 21 6   וכל זקני העיר ההוא הקרבים אל החלל ירחצו את ידיהם על העגלה הערופה בנחל

deuteronomy 21 7   וענו ואמרו ידינו לא שפכה שפכו את הדם הזה ועינינו לא ראו

deuteronomy 21 8   כפר לעמך ישראל אשר פדית יהוה ואל תתן דם נקי בקרב עמך ישראל ונכפר להם הדם

deuteronomy 21 9   ואתה תבער הדם הנקי מקרבך כי תעשה הישר בעיני יהוה

deuteronomy 21 10   כי תצא למלחמה על איביך ונתנו יהוה אלהיך בידך ושבית שביו

deuteronomy 21 11   וראית בשביה אשת יפת תאר וחשקת בה ולקחת לך לאשה

deuteronomy 21 12   והבאתה אל תוך ביתך וגלחה את ראשה ועשתה את צפרניה

deuteronomy 21 13   והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה

deuteronomy 21 14   והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר עניתה

deuteronomy 21 15   כי תהיין לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכור לשניאה

deuteronomy 21 16   והיה ביום הנחילו את בניו את אשר יהיה לו לא יוכל לבכר את בן האהובה על פני בן השנואה הבכר

deuteronomy 21 17   כי את הבכר בן השנואה יכיר לתת לו פי שנים בכל אשר ימצא לו כי הוא ראשית אנו לו משפט הבכרה

deuteronomy 21 18   כי יהיה לאיש בן סורר ומורה איננו שמע בקול אביו ובקול אמו ויסרו אתו ולא ישמע אליהם

deuteronomy 21 19   ותפשו בו אביו ואמו והוציאו אתו אל זקני עירו ואל שער מקמו

deuteronomy 21 20   ואמרו אל זקני עירו בננו זה סורר ומרה איננו שמע בקלנו זולל וסבא

deuteronomy 21 21   ורגמהו כל אנשי עירו באבנים ומת ובערת הרע מקרבך וכל ישראל ישמעו ויראו

deuteronomy 21 22   וכי יהיה באיש חטא משפט מות והומת ותלית אתו על עץ

deuteronomy 21 23   לא תלין נבלתו על העץ כי קבור תקברנו ביום ההוא כי קללת אלהים תלוי ולא תטמא את אדמתך אשר יהוה אלהיך נתן לך נחלה

deuteronomy 22 1   לא תראה את שור אחיך או את שיו נדחים והתעלמת מהם השב תשיבם לאחיך

deuteronomy 22 2   ואם לא קרוב אחיך אליך ולא ידעתו ואספתו אל תוך ביתך והיה עמך עד דרש אחיך אתו והשבתו לו

deuteronomy 22 3   וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם

deuteronomy 22 4   לא תראה את חמור אחיך או שורו נפלים בדרך והתעלמת מהם הקם תקים עמו

deuteronomy 22 5   לא יהיה כלי גבר על אשה ולא ילבש גבר שמלת אשה כי תועבת יהוה אלהיך כל עשה אלה

deuteronomy 22 6   כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים לא תקח האם על הבנים

deuteronomy 22 7   שלח תשלח את האם ואת הבנים תקח לך למען ייטב לך והארכת ימים

deuteronomy 22 8   כי תבנה בית חדש ועשית מעקה לגגך ולא תשים דמים בביתך כי יפל הנפל ממנו

deuteronomy 22 9   לא תזרע כרמך כלאים פן תקדש המלאה הזרע אשר תזרע ותבואת הכרם

deuteronomy 22 10   לא תחרש בשור ובחמר יחדו

deuteronomy 22 11   לא תלבש שעטנז צמר ופשתים יחדו

deuteronomy 22 12   גדלים תעשה לך על ארבע כנפות כסותך אשר תכסה בה

deuteronomy 22 13   כי יקח איש אשה ובא אליה ושנאה

deuteronomy 22 14   ושם לה עלילת דברים והוציא עליה שם רע ואמר את האשה הזאת לקחתי ואקרב אליה ולא מצאתי לה בתולים

deuteronomy 22 15   ולקח אבי הנער הנערה ואמה והוציאו את בתולי הנער הנערה אל זקני העיר השערה

deuteronomy 22 16   ואמר אבי הנער הנערה אל הזקנים את בתי נתתי לאיש הזה לאשה וישנאה

deuteronomy 22 17   והנה הוא שם עלילת דברים לאמר לא מצאתי לבתך בתולים ואלה בתולי בתי ופ͏רשו השמלה לפני זקני העיר

deuteronomy 22 18   ולקחו זקני העיר ההוא את האיש ויסרו אתו

deuteronomy 22 19   וענשו אתו מאה כסף ונתנו לאבי הנערה כי הוציא שם רע על בתולת ישראל ולו תהיה לאשה לא יוכל לשלחה כל ימיו

deuteronomy 22 20   ואם אמת היה הדבר הזה לא נמצאו בתולים לנער לנערה

deuteronomy 22 21   והוציאו את הנער הנערה אל פתח בית אביה וסקלוה אנשי עירה באבנים ומתה כי עשתה נבלה בישראל לזנות בית אביה ובערת הרע מקרבך

deuteronomy 22 22   כי ימצא איש שכב עם אשה בעלת בעל ומתו גם שניהם האיש השכב עם האשה והאשה ובערת הרע מישראל

deuteronomy 22 23   כי יהיה נער נערה בתולה מארשה לאיש ומצאה איש בעיר ושכב עמה

deuteronomy 22 24   והוצאתם את שניהם אל שער העיר ההוא וסקלתם אתם באבנים ומתו את הנער הנערה על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך

deuteronomy 22 25   ואם בשדה ימצא האיש את הנער הנערה המארשה והחזיק בה האיש ושכב עמה ומת האיש אשר שכב עמה לבדו

deuteronomy 22 26   ולנער ולנערה לא תעשה דבר אין לנער לנערה חטא מות כי כאשר יקום איש על רעהו ורצחו נפש כן הדבר הזה

deuteronomy 22 27   כי בשדה מצאה צעקה הנער הנערה המארשה ואין מושיע לה

deuteronomy 22 28   כי ימצא איש נער נערה בתולה אשר לא ארשה ותפשה ושכב עמה ונמצאו

deuteronomy 22 29   ונתן האיש השכב עמה לאבי הנער הנערה חמשים כסף ולו תהיה לאשה תחת אשר ענה לא יוכל שלחה כל ימיו

deuteronomy 23 1   לא יקח איש את אשת אביו ולא יגלה כנף אביו

deuteronomy 23 2   לא יבא פצוע דכא וכרות שפכה בקהל יהוה

deuteronomy 23 3   לא יבא ממזר בקהל יהוה גם דור עשירי לא יבא לו בקהל יהוה

deuteronomy 23 4   לא יבא עמוני ומואבי בקהל יהוה גם דור עשירי לא יבא להם בקהל יהוה עד עולם

deuteronomy 23 5   על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים לקללך

deuteronomy 23 6   ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה כי אהבך יהוה אלהיך

deuteronomy 23 7   לא תדרש שלמם וטבתם כל ימיך לעולם

deuteronomy 23 8   לא תתעב אדמי כי אחיך הוא לא תתעב מצרי כי גר היית בארצו

deuteronomy 23 9   בנים אשר יולדו להם דור שלישי יבא להם בקהל יהוה

deuteronomy 23 10   כי תצא מחנה על איביך ונשמרת מכל דבר רע

deuteronomy 23 11   כי יהיה בך איש אשר לא יהיה טהור מקרה לילה ויצא אל מחוץ למחנה לא יבא אל תוך המחנה

deuteronomy 23 12   והיה לפנות ערב ירחץ במים וכבא השמש יבא אל תוך המחנה

deuteronomy 23 13   ויד תהיה לך מחוץ למחנה ויצאת שמה חוץ

deuteronomy 23 14   ויתד תהיה לך על אזנך והיה בשבתך חוץ וחפרתה בה ושבת וכסית את צאתך

deuteronomy 23 15   כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש ולא יראה בך ערות דבר ושב מאחריך

deuteronomy 23 16   לא תסגיר עבד אל אדניו אשר ינצל אליך מעם אדניו

deuteronomy 23 17   עמך ישב בקרבך במקום אשר יבחר באחד שעריך בטוב לו לא תוננו

deuteronomy 23 18   לא תהיה קדשה מבנות ישראל ולא יהיה קדש מבני ישראל

deuteronomy 23 19   לא תביא אתנן זונה ומחיר כלב בית יהוה אלהיך לכל נדר כי תועבת יהוה אלהיך גם שניהם

deuteronomy 23 20   לא תשיך לאחיך נשך כסף נשך אכל נשך כל דבר אשר ישך

deuteronomy 23 21   לנכרי תשיך ולאחיך לא תשיך למען יברכך יהוה אלהיך בכל משלח ידך על הארץ אשר אתה בא שמה לרשתה

deuteronomy 23 22   כי תדר נדר ליהוה אלהיך לא תאחר לשלמו כי דרש ידרשנו יהוה אלהיך מעמך והיה בך חטא

deuteronomy 23 23   וכי תחדל לנדר לא יהיה בך חטא

deuteronomy 23 24   מוצא שפתיך תשמר ועשית כאשר נדרת ליהוה אלהיך נדבה אשר דברת בפיך

deuteronomy 23 25   כי תבא בכרם רעך ואכלת ענבים כנפשך שבעך ואל כליך לא תתן

deuteronomy 23 26   כי תבא בקמת רעך וקטפת מלילת בידך וחרמש לא תניף על קמת רעך

deuteronomy 24 1   כי יקח איש אשה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו

deuteronomy 24 2   ויצאה מביתו והלכה והיתה לאיש אחר

deuteronomy 24 3   ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה

deuteronomy 24 4   לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה

deuteronomy 24 5   כי יקח איש אשה חדשה לא יצא בצבא ולא יעבר עליו לכל דבר נקי יהיה לביתו שנה אחת ושמח את אשתו אשר לקח

deuteronomy 24 6   לא יחבל רחים ורכב כי נפש הוא חבל

deuteronomy 24 7   כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך

deuteronomy 24 8   השמר בנגע הצרעת לשמר מאד ולעשות ככל אשר יורו אתכם הכהנים הלוים כאשר צויתם תשמרו לעשות

deuteronomy 24 9   זכור את אשר עשה יהוה אלהיך למרים בדרך בצאתכם ממצרים

deuteronomy 24 10   כי תשה ברעך משאת מאומה לא תבא אל ביתו לעבט עבטו

deuteronomy 24 11   בחוץ תעמד והאיש אשר אתה נשה בו יוציא אליך את העבוט החוצה

deuteronomy 24 12   ואם איש עני הוא לא תשכב בעבטו

deuteronomy 24 13   השב תשיב לו את העבוט כבא השמש ושכב בשלמתו וברכך ולך תהיה צדקה לפני יהוה אלהיך

deuteronomy 24 14   לא תעשק שכיר עני ואביון מאחיך או מגרך אשר בארצך בשעריך

deuteronomy 24 15   ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא

deuteronomy 24 16   לא יומתו אבות על בנים ובנים לא יומתו על אבות איש בחטאו יומתו

deuteronomy 24 17   לא תטה משפט גר יתום ולא תחבל בגד אלמנה

deuteronomy 24 18   וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה

deuteronomy 24 19   כי תקצר קצירך בשדך וש͏כחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך

deuteronomy 24 20   כי תחבט זיתך לא תפאר אחריך לגר ליתום ולאלמנה יהיה

deuteronomy 24 21   כי תבצר כרמך לא תעולל אחריך לגר ליתום ולאלמנה יהיה

deuteronomy 24 22   וזכרת כי עבד היית בארץ מצרים על כן אנכי מצוך לעשות את הדבר הזה

deuteronomy 25 1   כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע

deuteronomy 25 2   והיה אם בן הכות הרשע והפילו השפט והכהו לפניו כדי רשעתו במספר

deuteronomy 25 3   ארבעים יכנו לא יסיף פן יסיף להכתו על אלה מכה רבה ונקלה אחיך לעיניך

deuteronomy 25 4   לא תחסם שור בדישו

deuteronomy 25 5   כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבא עליה ולקחה לו לאשה ויבמה

deuteronomy 25 6   והיה הבכור אשר תלד יקום על שם אחיו המת ולא ימחה שמו מישראל

deuteronomy 25 7   ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאין יבמי להקים לאחיו שם בישראל לא אבה יבמי

deuteronomy 25 8   וקראו לו זקני עירו ודברו אליו ועמד ואמר לא חפצתי לקחתה

deuteronomy 25 9   ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו

deuteronomy 25 10   ונקרא שמו בישראל בית חלוץ הנעל

deuteronomy 25 11   כי ינצו אנשים יחדו איש ואחיו וק͏רבה אשת האחד להציל את אישה מיד מכהו ושלחה ידה והחזיקה במבשיו

deuteronomy 25 12   וקצתה את כפה לא תחוס עינך

deuteronomy 25 13   לא יהיה לך בכיסך אבן ואבן גדולה וקטנה

deuteronomy 25 14   לא יהיה לך בביתך איפה ואיפה גדולה וקטנה

deuteronomy 25 15   אבן שלמה וצדק יהיה לך איפה שלמה וצדק יהיה לך למען יאריכו ימיך על ה͏אדמה אשר יהוה אלהיך נתן לך

deuteronomy 25 16   כי תועבת יהוה אלהיך כל עשה אלה כל עשה עול

deuteronomy 25 17   זכור את אשר עשה לך עמלק בדרך בצאתכם ממצרים

deuteronomy 25 18   אשר קרך בדרך ויזנב בך כל הנחשלים אחריך ואתה עיף ויגע ולא ירא אלהים

deuteronomy 25 19   והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים לא תשכח

deuteronomy 26 1   והיה כי תבוא אל הארץ אשר יהוה אלהיך נתן לך נחלה וירשתה וישבת בה

deuteronomy 26 2   ולקחת מראשית כל פרי האדמה אשר תביא מארצך אשר יהוה אלהיך נתן לך ושמת בטנא והלכת אל המקום אשר יבחר יהוה אלהיך לשכן שמו שם

deuteronomy 26 3   ובאת אל הכהן אשר יהיה בימים ההם ואמרת אליו הגדתי היום ליהוה אלהיך כי באתי אל הארץ אשר נשבע יהוה לאבתינו לתת לנו

deuteronomy 26 4   ולקח הכהן הטנא מידך והניחו לפני מזבח יהוה אלהיך

deuteronomy 26 5   וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט ו͏יהי שם לגוי גדול עצום ורב

deuteronomy 26 6   וירעו אתנו המצרים ויענונו ויתנו עלינו עבדה קשה

deuteronomy 26 7   ונצעק אל יהוה אלהי אבתינו וישמע יהוה את קלנו וירא את ענינו ואת עמלנו ואת לחצנו

deuteronomy 26 8   ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים

deuteronomy 26 9   ויבאנו אל המקום הזה ויתן לנו את הארץ הזאת ארץ זבת חלב ודבש

deuteronomy 26 10   ועתה הנה הבאתי את ראשית פרי האדמה אשר נתתה לי יהוה והנחתו לפני יהוה אלהיך והשתחוית לפני יהוה אלהיך

deuteronomy 26 11   ושמחת בכל הטוב אשר נתן לך יהוה אלהיך ולביתך אתה והלוי והגר אשר בקרבך

deuteronomy 26 12   כי תכלה לעשר את כל מעשר תבואתך בשנה השלישת שנת המעשר ונתתה ללוי לגר ליתום ול͏אלמנה ואכלו בשעריך ושבעו

deuteronomy 26 13   ואמרת לפני יהוה אלהיך בערתי הקדש מן הבית וגם נתתיו ללוי ולגר ליתום ולאלמנה ככל מצותך אשר צויתני לא עברתי ממצותיך ולא שכחתי

deuteronomy 26 14   לא אכלתי באני ממנו ולא בערתי ממנו בטמא ולא נתתי ממנו למת שמעתי בקול יהוה אלהי עשיתי ככל אשר צויתני

deuteronomy 26 15   השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש

deuteronomy 26 16   היום הזה יהוה אלהיך מצוך לעשות את החקים האלה ואת המשפטים ושמרת ועשית אותם בכל לבבך ובכל נפשך

deuteronomy 26 17   את יהוה האמרת היום להיות לך ל͏אלהים וללכת בדרכיו ולשמר חקיו ומצותיו ומשפטיו ולשמע בקלו

deuteronomy 26 18   ויהוה האמירך היום להיות לו לעם סגלה כאשר דבר לך ולשמר כל מצותיו

deuteronomy 26 19   ולתתך עליון על כל הגוים אשר עשה לתהלה ולשם ולתפארת ולהיתך עם קדש ליהוה אלהיך כאשר דבר

deuteronomy 27 1   ויצו משה וזקני ישראל את העם לאמר שמר את כל המצוה אשר אנכי מצוה אתכם היום

deuteronomy 27 2   והיה ביום אשר תעברו את הירדן אל הארץ אשר יהוה אלהיך נתן לך והקמת לך אבנים גדלות ושדת אתם בשיד

deuteronomy 27 3   וכתבת עליהן את כל דברי התורה הזאת בעברך למען אשר תבא אל הארץ א‍שר יהוה אלהיך נתן לך ארץ זבת חלב ודבש כאשר דבר יהוה אלהי אבתיך לך

deuteronomy 27 4   והיה בעברכם את הירדן תקימו את האבנים האלה אשר אנכי מצוה אתכם היום בהר עיבל ושדת אותם בשיד

deuteronomy 27 5   ובנית שם מזבח ליהוה אלהיך מזבח אבנים לא תניף עליהם ברזל

deuteronomy 27 6   אבנים שלמות תבנה את מזבח יהוה אלהיך והעלית עליו עולת ליהוה אלהיך

deuteronomy 27 7   וזבחת שלמים ואכלת שם ושמחת לפני יהוה אלהיך

deuteronomy 27 8   וכתבת על האבנים את כל דברי התורה הזאת באר היטב

deuteronomy 27 9   וידבר משה והכהנים הלוים אל כל ישראל לאמר הסכת ושמע ישראל היום הזה נהיית לעם ליהוה אלהיך

deuteronomy 27 10   ושמעת בקול יהוה אלהיך ועשית את מצותו ואת חקיו אשר אנכי מצוך היום

deuteronomy 27 11   ויצו משה את העם ביום ההוא לאמר

deuteronomy 27 12   אלה י͏עמדו לברך את העם על הר גרזים בעברכם את הירדן שמעון ולוי ויהודה ויששכר ויוסף ובנימן

deuteronomy 27 13   ואלה י͏עמדו על הקללה בהר עיבל ראובן גד ואשר וזבולן דן ונפתלי

deuteronomy 27 14   וענו הלוים ואמרו אל כל איש ישראל קול רם

deuteronomy 27 15   ארור האיש אשר יעשה פסל ומסכה תועבת יהוה מעשה ידי חרש ושם בסתר וענו כל העם ואמרו אמן

deuteronomy 27 16   ארור מקלה אביו ואמו ואמר כל העם אמן

deuteronomy 27 17   ארור מסיג גבול רעהו ואמר כל העם אמן

deuteronomy 27 18   ארור משגה עור בדרך ואמר כל העם אמן

deuteronomy 27 19   ארור מטה משפט גר יתום ואלמנה ואמר כל העם אמן

deuteronomy 27 20   ארור שכב עם אשת אביו כי גלה כנף אביו ואמר כל העם אמן

deuteronomy 27 21   ארור שכב עם כל בהמה ואמר כל העם אמן

deuteronomy 27 22   ארור שכב עם אחתו בת אביו או בת אמו ואמר כל העם אמן

deuteronomy 27 23   ארור שכב עם חתנתו ואמר כל העם אמן

deuteronomy 27 24   ארור מכה רעהו בסתר ואמר כל העם אמן

deuteronomy 27 25   ארור לקח שחד להכות נפש דם נקי ואמר כל העם אמן

deuteronomy 27 26   ארור אשר לא יקים את דברי התורה הזאת לעשות אותם ואמר כל העם אמן

deuteronomy 28 1   והיה אם שמוע תשמע בקול יהוה אלהיך לשמר לעשות את כל מצותיו אשר אנכי מצוך היום ונתנך יהוה אלהיך עליון על כל גויי הארץ

deuteronomy 28 2   ובאו עליך כל הברכות האלה והשיגך כי תשמע בקול יהוה אלהיך

deuteronomy 28 3   ברוך אתה בעיר וברוך אתה בשדה

deuteronomy 28 4   ברוך פרי בטנך ופרי אדמתך ופרי בהמתך שגר אלפיך ועשתרות צאנך

deuteronomy 28 5   ברוך טנאך ומשארתך

deuteronomy 28 6   ברוך אתה בבאך וברוך אתה בצאתך

deuteronomy 28 7   יתן יהוה את איביך הקמים עליך נגפים לפניך בדרך אחד יצאו אליך ובשבעה דרכים ינוסו לפניך

deuteronomy 28 8   יצו יהוה אתך את הברכה באסמיך ובכל משלח ידך וברכך בארץ אשר יהוה אלהיך נתן לך

deuteronomy 28 9   יק͏ימך יהוה לו לעם קדוש כאשר נשבע לך כי תשמר את מצות יהוה אלהיך והלכת בדרכיו

deuteronomy 28 10   וראו כל עמי הארץ כי שם יהוה נקרא עליך ויראו ממך

deuteronomy 28 11   והות͏רך יהוה לטובה בפרי בטנך ובפרי בהמתך ובפרי אדמתך על האדמה אשר נשבע יהוה לאבתיך לתת לך

deuteronomy 28 12   יפתח יהוה לך את אוצרו הטוב את השמים לתת מטר ארצך בעתו ולברך את כל מעשה ידך והלוית גוים רבים ואתה לא תלוה

deuteronomy 28 13   ונת͏נך יהוה לראש ולא לזנב והיית רק למעלה ולא תהיה למטה כי תשמע אל מצות יהוה אלהיך אשר אנכי מצוך היום לשמר ולעשות

deuteronomy 28 14   ולא תסור מכל הדברים אשר אנכי מצוה אתכם היום ימין ושמאול ללכת אחרי אלהים אחרים לעבדם

deuteronomy 28 15   והיה אם לא תשמע בקול יהוה אלהיך לשמר לעשות את כל מצותיו וחקתיו אשר אנכי מצוך היום ובאו עליך כל הקללות האלה והשיגוך

deuteronomy 28 16   ארור אתה בעיר וארור אתה בשדה

deuteronomy 28 17   ארור טנאך ומשארתך

deuteronomy 28 18   ארור פרי בטנך ופרי אדמתך שגר אלפיך ועשתרות צאנך

deuteronomy 28 19   ארור אתה בבאך וארור אתה בצאתך

deuteronomy 28 20   ישלח יהוה בך את המארה את המהומה ואת המגערת בכל משלח ידך אשר תעשה עד השמדך ועד אבדך מהר מפני רע מ͏עלליך אשר עזבתני

deuteronomy 28 21   ידבק יהוה בך את הדבר עד כלתו אתך מעל ה͏אדמה אשר אתה בא שמה לרשתה

deuteronomy 28 22   יככה יהוה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך

deuteronomy 28 23   והיו שמיך אשר על ראשך נחשת והארץ אשר תחתיך ברזל

deuteronomy 28 24   יתן יהוה את מטר ארצך אבק ועפר מן השמים ירד עליך עד השמדך

deuteronomy 28 25   יתנך יהוה נגף לפני איביך בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ

deuteronomy 28 26   והיתה נבלתך למאכל לכל עוף השמים ולבהמת הארץ ואין מחריד

deuteronomy 28 27   יככה יהוה בשחין מצרים ובעפלים ובטחרים ובגרב ובחרס אשר לא תוכל להרפא

deuteronomy 28 28   יככה יהוה בשגעון ובעורון ובתמהון לבב

deuteronomy 28 29   והיית ממשש בצהרים כאשר ימשש העור באפלה ולא תצליח את דרכיך והיית אך עשוק וגזול כל הימים ואין מושיע

deuteronomy 28 30   אשה תארש ואיש אחר ישגלנה ישכבנה בית תבנה ולא תשב בו כרם תטע ולא תחללנו

deuteronomy 28 31   שורך טבוח לעיניך ולא תאכל ממנו חמרך גזול מלפניך ולא ישוב לך צאנך נתנות לאיביך ואין לך מושיע

deuteronomy 28 32   בניך ובנתיך נתנים לעם אחר ועיניך ראות וכלות אליהם כל היום ואין לאל ידך

deuteronomy 28 33   פרי אדמתך וכל יגיעך יאכל עם אשר לא ידעת והיית רק עשוק ורצוץ כל הימים

deuteronomy 28 34   והיית משגע ממראה עיניך אשר תראה

deuteronomy 28 35   יככה יהוה בשחין רע על הברכים ועל השקים אשר לא תוכל להרפא מכף רגלך ועד קדקדך

deuteronomy 28 36   יולך יהוה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אלהים אחרים עץ ואבן

deuteronomy 28 37   והיית לשמה למשל ולשנינה בכל העמים אשר ינהגך יהוה שמה

deuteronomy 28 38   זרע רב תוציא השדה ומעט תאסף כי יחסלנו הארבה

deuteronomy 28 39   כרמים תטע ועבדת ויין לא תשתה ולא תאגר כי תאכלנו התלעת

deuteronomy 28 40   זיתים יהיו לך בכל גבולך ושמן לא תסוך כי ישל זיתך

deuteronomy 28 41   בנים ובנות תוליד ולא יהיו לך כי ילכו בשבי

deuteronomy 28 42   כל עצך ופרי אדמתך יירש הצלצל

deuteronomy 28 43   הגר אשר בקרבך יעלה עליך מעלה מעלה ואתה תרד מטה מטה

deuteronomy 28 44   הוא ילוך ואתה לא תלונו הוא יהיה לראש ואתה תהיה לזנב

deuteronomy 28 45   ובאו עליך כל הקללות האלה ורדפוך והשיגוך עד השמדך כי לא שמעת בקול יהוה אלהיך לשמר מצותיו וחקתיו אשר צוך

deuteronomy 28 46   והיו בך לאות ולמופת ובזרעך עד עולם

deuteronomy 28 47   תחת אשר לא עבדת את יהוה אלהיך בשמחה ובטוב לבב מרב כל

deuteronomy 28 48   ועבדת את איביך אשר ישלחנו יהוה בך ברעב ובצמא ובעירם ובחסר כל ונתן על ברזל על צוארך עד השמידו אתך

deuteronomy 28 49   ישא יהוה עליך גוי מרחוק מקצה הארץ כאשר ידאה הנשר גוי אשר לא תשמע לשנו

deuteronomy 28 50   גוי עז פנים אשר לא ישא פנים לזקן ונער לא יחן

deuteronomy 28 51   ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך עד האבידו אתך

deuteronomy 28 52   והצר לך בכל שעריך עד רדת חמתיך הגבהות והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה אלהיך לך

deuteronomy 28 53   ואכלת פרי בטנך בשר בניך ובנתיך אשר נתן לך יהוה אלהיך במצור ובמצוק אשר יציק לך איבך

deuteronomy 28 54   האיש הרך בך והענג מאד תרע עינו באחיו ובאשת חיקו וביתר בניו אשר יותיר

deuteronomy 28 55   מתת לאחד מהם מבשר בניו אשר יאכל מבלי השאיר לו כל במצור ובמצוק אשר יציק לך איבך בכל שעריך

deuteronomy 28 56   הרכה בך והענגה אשר לא נסתה כף רגלה הצג על הארץ מהתענג ומרך תרע עינה באיש חיקה ובבנה ובבתה

deuteronomy 28 57   ובשליתה היוצת מבין רגליה ובבניה אשר תלד כי תאכלם בחסר כל בסתר במצור ובמצוק אשר יציק לך איבך בשעריך

deuteronomy 28 58   אם לא תשמר לעשות את כל דברי התורה הזאת הכתובים בספר הזה ליראה את השם הנכבד והנורא הזה את יהוה אלהיך

deuteronomy 28 59   והפלא יהוה את מכתך ואת מכות זרעך מכות גדלות ונאמנות וחלים רעים ונאמנים

deuteronomy 28 60   והשיב בך את כל מדוה מצרים אשר יגרת מפניהם ודבקו בך

deuteronomy 28 61   גם כל חלי וכל מכה אשר לא כתוב בספר התורה הזאת יעלם יהוה עליך עד השמדך

deuteronomy 28 62   ונשארתם במתי מעט תחת אשר הייתם ככוכבי השמים לרב כי לא שמעת בקול יהוה אלהיך

deuteronomy 28 63   והיה כאשר שש יהוה עליכם להיטיב אתכם ולהרבות אתכם כן ישיש יהוה עליכם להאביד אתכם ולהשמיד אתכם ונסחתם מעל ה͏אדמה אשר אתה בא שמה לרשתה

deuteronomy 28 64   והפיצך יהוה בכל העמים מקצה הארץ ועד קצה הארץ ועבדת שם אלהים אחרים אשר לא ידעת אתה ואבתיך עץ ואבן

deuteronomy 28 65   ובגוים ההם לא תרגיע ולא יהיה מנוח לכף רגלך ונתן יהוה לך שם לב רגז וכליון עינים וד͏אבון נפש

deuteronomy 28 66   והיו חייך תלאים לך מנגד ופחדת לילה ויומם ולא תאמין בחייך

deuteronomy 28 67   בבקר תאמר מי יתן ערב ובערב תאמר מי יתן בקר מפחד לבבך אשר תפחד וממראה עיניך אשר תראה

deuteronomy 28 68   והשיבך יהוה מצרים באניות בדרך אשר אמרתי לך לא תסיף עוד לראתה והתמכרתם שם לאיביך לעבדים ולשפחות ואין קנה

deuteronomy 28 69   אלה דברי הברית א‍שר צוה יהוה את משה לכרת את בני ישראל בארץ מואב מלבד הברית אשר כרת אתם בחרב

deuteronomy 29 1   ויקרא משה אל כל ישראל ויאמר אלהם אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו

deuteronomy 29 2   המסות הגדלת אשר ראו עיניך האתת והמפתים הגדלים ההם

deuteronomy 29 3   ולא נתן יהוה לכם לב לדעת ועינים לראות ואזנים לשמע עד היום הזה

deuteronomy 29 4   ואולך אתכם ארבעים שנה במדבר לא בלו שלמתיכם מעליכם ונעלך לא בלתה מעל רגלך

deuteronomy 29 5   לחם לא אכלתם ויין ושכר לא שתיתם למען תדעו כי אני יהוה אלהיכם

deuteronomy 29 6   ותבאו אל המקום הזה ויצא סיחן מלך חשבון ועוג מלך הבשן לקראתנו למלחמה ונכם

deuteronomy 29 7   ונקח את ארצם ונתנה לנחלה לראובני ולגדי ולחצי שבט המנשי

deuteronomy 29 8   ושמרתם את דברי הברית הזאת ועשיתם אתם למען תשכילו את כל אשר תעשון

deuteronomy 29 9   אתם נצבים היום כלכם לפני יהוה אלהיכם ראשיכם שבטיכם זקניכם ושטריכם כל איש ישראל

deuteronomy 29 10   טפכם נשיכם וגרך אשר בקרב מחניך מחטב עציך עד שאב מימיך

deuteronomy 29 11   לעברך בברית יהוה אלהיך ובאלתו אשר יהוה אלהיך כרת עמך היום

deuteronomy 29 12   למען הקים אתך היום לו לעם והוא יהיה לך לאלהים כאשר דבר לך וכאשר נשבע לאבתיך לאברהם ליצחק וליעקב

deuteronomy 29 13   ולא אתכם לבדכם אנכי כרת את הברית הזאת ואת האלה הזאת

deuteronomy 29 14   כי את אשר ישנו פה עמנו עמד היום לפני יהוה אלהינו ואת אשר איננו פה עמנו היום

deuteronomy 29 15   כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם

deuteronomy 29 16   ותראו את שקוציהם ואת גלליהם עץ ואבן כסף וזהב אשר עמהם

deuteronomy 29 17   פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם פן יש בכם שרש פרה ראש ולענה

deuteronomy 29 18   והיה בשמעו את דברי האלה הזאת והתברך בלבבו לאמר שלום יהיה לי כי בשררות לבי אלך למען ספות הרוה את הצמאה

deuteronomy 29 19   לא יאבה יהוה סלח לו כי אז יעשן אף יהוה וקנאתו באיש ההוא ורבצה בו כל האלה הכתובה בספר הזה ומחה יהוה את שמו מתחת השמים

deuteronomy 29 20   והבדילו יהוה לרעה מכל שבטי ישראל ככל אלות הברית הכתובה בספר התורה הזה

deuteronomy 29 21   ואמר הדור ה͏אחרון בניכם אשר יקומו מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר חלה יהוה בה

deuteronomy 29 22   גפרית ומלח שרפה כל ארצה לא תזרע ולא תצמח ולא יעלה בה כל עשב כמהפכת סדם ועמרה אדמה וצביים וצבוים אשר הפך יהוה באפו ובחמתו

deuteronomy 29 23   ואמרו כל הגוים על מה עשה יהוה ככה לארץ הזאת מה חרי האף הגדול הזה

deuteronomy 29 24   ואמרו על אשר עזבו את ברית יהוה אלהי אבתם אשר כרת עמם בהוציאו אתם מארץ מצרים

deuteronomy 29 25   וילכו ויעבדו אלהים אחרים וישתחוו להם אלהים אשר לא ידעום ולא חלק להם

deuteronomy 29 26   ויחר אף יהוה בארץ ההוא להביא עליה את כל הקללה הכתובה בספר הזה

deuteronomy 29 27   ויתשם יהוה מעל אדמתם באף ובחמה ובקצף גדול וישלכם אל ארץ אחרת כיום הזה

deuteronomy 29 28   הנסתרת ליהוה אלהינו והנגלת לנו ולבנינו עד עולם לעשות את כל דברי התורה הזאת

deuteronomy 30 1   והיה כי יבאו עליך כל הדברים האלה הברכה והקללה אשר נתתי לפניך והשבת אל לבבך בכל הגוים אשר הדיחך יהוה אלהיך שמה

deuteronomy 30 2   ושבת עד יהוה אלהיך ושמעת בקלו ככל אשר אנכי מצוך היום אתה ובניך בכל לבבך ובכל נפשך

deuteronomy 30 3   ושב יהוה אלהיך את שבותך ורחמך ושב וקבצך מכל העמים אשר הפיצך יהוה אלהיך שמה

deuteronomy 30 4   אם יהיה נדחך בקצה השמים משם יקבצך יהוה אלהיך ומשם יקחך

deuteronomy 30 5   והביאך יהוה אלהיך אל הארץ אשר ירשו אבתיך וירשתה והיטבך והרבך מאבתיך

deuteronomy 30 6   ומל יהוה אלהיך את לבבך ואת לבב זרעך לאהבה את יהוה אלהיך בכל לבבך ובכל נפשך למען חייך

deuteronomy 30 7   ונתן יהוה אלהיך את כל האלות האלה על איביך ועל שנאיך אשר רדפוך

deuteronomy 30 8   ואתה תשוב ושמעת בקול יהוה ועשית את כל מצותיו אשר אנכי מצוך היום

deuteronomy 30 9   והותירך יהוה אלהיך בכל מעשה ידך בפרי בטנך ובפרי בהמתך ובפרי אדמתך לטובה כי ישוב יהוה לשוש עליך לטוב כאשר שש על אבתיך

deuteronomy 30 10   כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל יהוה אלהיך בכל לבבך ובכל נפשך

deuteronomy 30 11   כי המצוה הזאת אשר אנכי מצוך היום לא נפלאת הוא ממך ולא רחקה הוא

deuteronomy 30 12   לא בשמים הוא לאמר מי יעלה לנו השמימה ויקחה לנו וישמענו אתה ונעשנה

deuteronomy 30 13   ולא מעבר לים הוא לאמר מי יעבר לנו אל עבר הים ויקחה לנו וישמענו אתה ונעשנה

deuteronomy 30 14   כי קרוב אליך הדבר מאד בפיך ובלבבך לעשתו

deuteronomy 30 15   ראה נתתי לפניך היום את החיים ואת הטוב ואת המות ואת הרע

deuteronomy 30 16   אשר אנכי מצוך היום לאהבה את יהוה אלהיך ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך בארץ אשר אתה בא שמה לרשתה

deuteronomy 30 17   ואם יפנה לבבך ולא תשמע ונדחת והשתחוית לאלהים אחרים ועבדתם

deuteronomy 30 18   הגדתי לכם היום כי אבד תאבדון לא תאריכן ימים על האדמה אשר אתה עבר את הירדן לבא שמה לרשתה

deuteronomy 30 19   העידתי בכם היום את השמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך

deuteronomy 30 20   לאהבה את יהוה אלהיך לשמע בקלו ולדבקה בו כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק וליעקב לתת להם

deuteronomy 31 1   וילך משה וידבר את הדברים האלה אל כל ישראל

deuteronomy 31 2   ויאמר אלהם בן מאה ועשרים שנה אנכי היום לא אוכל עוד לצאת ולבוא ויהוה אמר אלי לא תעבר את הירדן הזה

deuteronomy 31 3   יהוה אלהיך הוא עבר לפניך הוא ישמיד את הגוים האלה מלפניך וירשתם יהושע הוא עבר לפניך כאשר דבר יהוה

deuteronomy 31 4   ועשה יהוה להם כאשר עשה לסיחון ולעוג מלכי האמרי ולארצם אשר השמיד אתם

deuteronomy 31 5   ונתנם יהוה לפניכם ועשיתם להם ככל המצוה אשר צויתי אתכם

deuteronomy 31 6   חזקו ואמצו אל תיראו ואל תערצו מפניהם כי יהוה אלהיך הוא ההלך עמך לא ירפך ולא יעזבך

deuteronomy 31 7   ויקרא משה ליהושע ויאמר אליו לעיני כל ישראל חזק ואמץ כי אתה תבוא את העם הזה אל הארץ אשר נשבע יהוה לאבתם לתת להם ואתה תנחילנה אותם

deuteronomy 31 8   ויהוה הוא ההלך לפניך הוא יהיה עמך לא ירפך ולא יעזבך לא תירא ולא תחת

deuteronomy 31 9   ויכתב משה את התורה הזאת ויתנה אל הכהנים בני לוי הנשאים את ארון ברית יהוה ואל כל זקני ישראל

deuteronomy 31 10   ויצו משה אותם לאמר מקץ שבע שנים במעד שנת השמטה בחג הסכות

deuteronomy 31 11   בבוא כל ישראל לראות את פני יהוה אלהיך במקום אשר יבחר תקרא את התורה הזאת נגד כל ישראל באזניהם

deuteronomy 31 12   הקהל את העם האנשים והנשים והטף וגרך אשר בשעריך למען ישמעו ולמען ילמדו ויראו את יהוה אלהיכם ושמרו לעשות את כל דברי התורה הזאת

deuteronomy 31 13   ובניהם אשר לא ידעו ישמעו ולמדו ליראה את יהוה אלהיכם כל הימים אשר אתם חיים על האדמה אשר אתם עברים את הירדן שמה לרשתה

deuteronomy 31 14   ויאמר יהוה אל משה הן קרבו ימיך למות קרא את יהושע והתיצבו באהל מועד ואצונו וילך משה ויהושע ויתיצבו באהל מועד

deuteronomy 31 15   וירא יהוה באהל בעמוד ענן ויעמד עמוד הענן על פתח האהל

deuteronomy 31 16   ויאמר יהוה אל משה הנך שכב עם אבתיך וקם העם הזה וזנה אחרי אלהי נכר הארץ אשר הוא בא שמה בקרבו ועזבני והפר את בריתי אשר כרתי אתו

deuteronomy 31 17   וחרה אפי בו ביום ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה

deuteronomy 31 18   ואנכי הסתר אסתיר פני ביום ההוא על כל הרעה אשר עשה כי פנה אל אלהים אחרים

deuteronomy 31 19   ועתה כתבו לכם את השירה הזאת ולמדה את בני ישראל שימה בפיהם למען תהיה לי השירה הזאת לעד בבני ישראל

deuteronomy 31 20   כי אביאנו אל האדמה אשר נשבעתי לאבתיו זבת חלב ודבש ואכל ושבע ודשן ופנה אל אלהים אחרים ועבדום ונאצוני והפר את בריתי

deuteronomy 31 21   והיה כי תמצאן אתו רעות רבות וצרות וענתה השירה הזאת לפניו לעד כי לא תשכח מפי זרעו כי ידעתי את יצרו אשר הוא עשה היום בטרם אביאנו אל הארץ אשר נשבעתי

deuteronomy 31 22   ויכתב משה את השירה הזאת ביום ההוא וילמדה את בני ישראל

deuteronomy 31 23   ויצו את יהושע בן נון ויאמר חזק ואמץ כי אתה תביא את בני ישראל אל הארץ אשר נשבעתי להם ואנכי אהיה עמך

deuteronomy 31 24   ויהי ככלות משה לכתב את דברי התורה הזאת על ספר עד תמם

deuteronomy 31 25   ויצו משה את הלוים נשאי ארון ברית יהוה לאמר

deuteronomy 31 26   לקח את ספר התורה הזה ושמתם אתו מצד ארון ברית יהוה אלהיכם והיה שם בך לעד

deuteronomy 31 27   כי אנכי ידעתי את מריך ואת ערפך הקשה הן בעודני חי עמכם היום ממרים היתם עם יהוה ואף כי אחרי מותי

deuteronomy 31 28   הקהילו אלי את כל זקני שבטיכם ושטריכם ואדברה באזניהם את הדברים האלה ואעידה בם את השמים ואת הארץ

deuteronomy 31 29   כי ידעתי אחרי מותי כי השחת תשחתון וסרתם מן הדרך אשר צויתי אתכם וקראת אתכם ה͏רעה באחרית הימים כי תעשו את הרע בעיני יהוה להכעיסו במעשה ידיכם

deuteronomy 31 30   וידבר משה באזני כל קהל ישראל את דברי השירה הזאת עד תמם

deuteronomy 32 1   האזינו השמים ואדברה ותשמע הארץ אמרי פי

deuteronomy 32 2   יערף כמטר לקחי תזל כטל אמרתי כשעירם עלי דשא וכרביבים עלי עשב

deuteronomy 32 3   כי שם יהוה אקרא הבו גדל לאלהינו

deuteronomy 32 4   הצור תמים פעלו כי כל דרכיו משפט אל אמונה ואין עול צדיק וישר הוא

deuteronomy 32 5   שחת לו לא בניו מומם דור עקש ופתלתל

deuteronomy 32 6   ה ליהוה תגמלו זאת עם נבל ולא חכם הלוא הוא אביך קנך הוא עשך ויכננך

deuteronomy 32 7   זכר ימות עולם בינו שנות דור ודור שאל אביך ויגדך זקניך ויאמרו לך

deuteronomy 32 8   בהנחל עליון גוים בהפרידו בני אדם יצב גבלת עמים למספר בני ישראל

deuteronomy 32 9   כי חלק יהוה עמו יעקב חבל נחלתו

deuteronomy 32 10   ימצאהו בארץ מדבר ובתהו ילל ישמן יסבבנהו יבוננהו יצרנהו כאישון עינו

deuteronomy 32 11   כנשר יעיר קנו על גוזליו ירחף יפרש כנפיו יקחהו ישאהו על אברתו

deuteronomy 32 12   יהוה בדד ינחנו ואין עמו אל נכר

deuteronomy 32 13   ירכבהו על במותי במתי ארץ ויאכל תנובת שדי וינקהו דבש מסלע ושמן מחלמיש צור

deuteronomy 32 14   חמאת בקר וחלב צאן עם חלב כרים ואילים בני בשן ועתודים עם חלב כליות חטה ודם ענב תשתה חמר

deuteronomy 32 15   וישמן ישרון ויבעט שמנת עבית כשית ויטש אלוה עשהו וינבל צור ישעתו

deuteronomy 32 16   יקנאהו בזרים בתועבת יכעיסהו

deuteronomy 32 17   יזבחו לשדים לא אלה אלהים לא ידעום חדשים מקרב באו לא שערום אבתיכם

deuteronomy 32 18   צור ילדך תשי ותשכח אל מחללך

deuteronomy 32 19   וירא יהוה וינאץ מכעס בניו ובנתיו

deuteronomy 32 20   ויאמר אסתירה פני מהם אראה מה אחריתם כי דור תהפכת המה בנים לא אמן בם

deuteronomy 32 21   הם קנאוני בלא אל כעסוני בהבליהם ואני אקניאם בלא עם בגוי נבל אכעיסם

deuteronomy 32 22   כי אש קדחה באפי ותיקד עד שאול תחתית ותאכל ארץ ויבלה ותלהט מוסדי הרים

deuteronomy 32 23   אספה עלימו רעות חצי אכלה בם

deuteronomy 32 24   מזי רעב ולחמי רשף וקטב מרירי ושן בהמות אשלח בם עם חמת זחלי עפר

deuteronomy 32 25   מחוץ תשכל חרב ומחדרים אימה גם בחור גם בתולה יונק עם איש שיבה

deuteronomy 32 26   אמרתי אפאיהם אשביתה מאנוש זכרם

deuteronomy 32 27   לולי כעס אויב אגור פן ינכרו צרימו פן יאמרו ידינו רמה ולא יהוה פעל כל זאת

deuteronomy 32 28   כי גוי אבד עצות המה ואין בהם תבונה

deuteronomy 32 29   לו חכמו ישכילו זאת יבינו לאחריתם

deuteronomy 32 30   איכה ירדף אחד אלף ושנים יניסו רבבה אם לא כי צורם מכרם ויהוה הסגירם

deuteronomy 32 31   כי לא כצורנו צורם ואיבינו פלילים

deuteronomy 32 32   כי מגפן סדם גפנם ומשדמת עמרה ענבמו ענבי רוש אשכלת מררת למו

deuteronomy 32 33   חמת תנינם יינם וראש פתנים אכזר

deuteronomy 32 34   הלא הוא כמס עמדי חתם באוצרתי

deuteronomy 32 35   לי נקם ושלם לעת תמוט רגלם כי קרוב יום אידם וחש עתדת למו

deuteronomy 32 36   כי ידין יהוה עמו ועל עבדיו יתנחם כי יראה כי אזלת יד ואפס עצור ועזוב

deuteronomy 32 37   ואמר אי אלהימו צור חסיו בו

deuteronomy 32 38   אשר חלב זבחימו יאכלו ישתו יין נסיכם יקומו ויעזרכם יהי עליכם סתרה

deuteronomy 32 39   ראו עתה כי אני אני הוא ואין אלהים עמדי אני אמית ואחיה מחצתי ואני ארפא ואין מידי מציל

deuteronomy 32 40   כי אשא אל שמים ידי ואמרתי חי אנכי לעלם

deuteronomy 32 41   אם שנותי ברק חרבי ותאחז במשפט ידי אשיב נקם לצרי ולמשנאי אשלם

deuteronomy 32 42   אשכיר חצי מדם וחרבי תאכל בשר מדם חלל ושביה מראש פרעות אויב

deuteronomy 32 43   הרנינו גוים עמו כי דם עבדיו יקום ונקם ישיב לצריו וכפר אדמתו עמו

deuteronomy 32 44   ויבא משה וידבר את כל דברי השירה הזאת באזני העם הוא והושע בן נון

deuteronomy 32 45   ויכל משה לדבר את כל הדברים האלה אל כל ישראל

deuteronomy 32 46   ויאמר אלהם שימו לבבכם לכל הדברים אשר אנכי מעיד בכם היום אשר תצום את בניכם לשמר לעשות את כל דברי התורה הזאת

deuteronomy 32 47   כי לא דבר רק הוא מכם כי הוא חייכם ובדבר הזה תאריכו ימים על האדמה אשר אתם עברים את הירדן שמה לרשתה

deuteronomy 32 48   וידבר יהוה אל משה בעצם היום הזה לאמר

deuteronomy 32 49   עלה אל הר העברים הזה הר נבו אשר בארץ מואב אשר על פני ירחו וראה את ארץ כנען אשר אני נתן לבני ישראל לאחזה

deuteronomy 32 50   ומת בהר אשר אתה עלה שמה והאסף אל עמיך כ͏אשר מת אהרן אחיך בהר ההר ויאסף אל עמיו

deuteronomy 32 51   על אשר מעלתם בי בתוך בני ישראל במי מריבת קדש מדבר צן על אשר לא קדשתם אותי בתוך בני ישראל

deuteronomy 32 52   כי מנגד תראה את הארץ ושמה לא תבוא אל הארץ אשר אני נתן לבני ישראל

deuteronomy 33 1   וזאת הברכה אשר ברך משה איש האלהים את בני ישראל לפני מותו

deuteronomy 33 2   ויאמר יהוה מסיני בא וזרח משעיר למו הופיע מהר פארן ואתה מרבבת קדש מימינו אשדת אש דת למו

deuteronomy 33 3   אף חבב עמים כל קדשיו בידך והם תכו לרגלך ישא מדברתיך

deuteronomy 33 4   תורה צוה לנו משה מורשה קהלת יעקב

deuteronomy 33 5   ויהי בישרון מלך בהתאסף ראשי עם יחד שבטי ישראל

deuteronomy 33 6   יחי ראובן ואל ימת ויהי מתיו מספר

deuteronomy 33 7   וזאת ליהודה ויאמר שמע יהוה קול יהודה ואל עמו תביאנו ידיו רב לו ועזר מצריו תהיה

deuteronomy 33 8   וללוי אמר תמיך ואוריך לאיש חסידך אשר נסיתו במסה תריבהו על מי מריבה

deuteronomy 33 9   האמר לאביו ולאמו לא ראיתיו ואת אחיו לא הכיר ואת בנו בניו לא ידע כי שמרו אמרתך ובריתך ינצרו

deuteronomy 33 10   יורו משפטיך ליעקב ותורתך לישראל ישימו קטורה באפך וכליל על מזבחך

deuteronomy 33 11   ברך יהוה חילו ופעל ידיו תרצה מחץ מתנים קמיו ומשנאיו מן יקומון

deuteronomy 33 12   לבנימן אמר ידיד יהוה ישכן לבטח עליו חפף עליו כל היום ובין כתיפיו שכן

deuteronomy 33 13   וליוסף אמר מברכת יהוה ארצו ממגד שמים מטל ומתהום רבצת תחת

deuteronomy 33 14   וממגד תבואת שמש וממגד גרש ירחים

deuteronomy 33 15   ומראש הררי קדם וממגד גבעות עולם

deuteronomy 33 16   וממגד ארץ ומלאה ורצון שכני סנה תבואתה לראש יוסף ולקדקד נזיר אחיו

deuteronomy 33 17   בכור שורו הדר לו וקרני ראם קרניו בהם עמים ינגח יחדו אפסי ארץ והם רבבות אפרים והם אלפי מנשה

deuteronomy 33 18   ולזבולן אמר שמח זבולן בצאתך ויששכר באהליך

deuteronomy 33 19   עמים הר יקראו שם יזבחו זבחי צדק כי שפע ימים יינקו ושפוני טמוני חול

deuteronomy 33 20   ולגד אמר ברוך מרחיב גד כלביא שכן וטרף זרוע אף קדקד

deuteronomy 33 21   וירא ראשית לו כי שם חלקת מחקק ספון ויתא ראשי עם צדקת יהוה עשה ומשפטיו עם ישראל

deuteronomy 33 22   ולדן אמר דן גור אריה יזנק מן הבשן

deuteronomy 33 23   ולנפתלי אמר נפתלי שבע רצון ומלא ברכת יהוה ים ודרום ירשה

deuteronomy 33 24   ולאשר אמר ברוך מבנים אשר יהי רצוי אחיו וטבל בשמן רגלו

deuteronomy 33 25   ברזל ונחשת מנעליך וכימיך דבאך

deuteronomy 33 26   אין כאל ישרון רכב שמים בעזרך ובגאותו שחקים

deuteronomy 33 27   מענה אלהי קדם ומתחת זרעת עולם ויגרש מפניך אויב ויאמר השמד

deuteronomy 33 28   וישכן ישראל בטח בדד עין יעקב אל ארץ דגן ותירוש אף שמיו יערפו טל

deuteronomy 33 29   אשריך ישראל מי כמוך עם נושע ביהוה מגן עזרך ואשר חרב גאותך ויכחשו איביך לך ואתה על במותימו תדרך

deuteronomy 34 1   ויעל משה מערבת מואב אל הר נבו ראש הפסגה אשר על פני ירחו ויראהו יהוה את כל הארץ את הגלעד עד דן

deuteronomy 34 2   ואת כל נפתלי ואת ארץ אפרים ומנשה ואת כל ארץ יהודה עד הים האחרון

deuteronomy 34 3   ואת הנגב ואת הככר בקעת ירחו עיר התמרים עד צער

deuteronomy 34 4   ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר

deuteronomy 34 5   וימת שם משה עבד יהוה בארץ מואב על פי יהוה

deuteronomy 34 6   ויקבר אתו בגי בארץ מואב מול בית פעור ולא ידע איש את קברתו עד היום הזה

deuteronomy 34 7   ומשה בן מאה ועשרים שנה במתו לא כהתה עינו ולא נס לחה

deuteronomy 34 8   ויבכו בני ישראל את משה בערבת מואב שלשים יום ויתמו ימי בכי אבל משה

deuteronomy 34 9   ויהושע בן נון מלא רוח חכמה כי סמך משה את ידיו עליו וישמעו אליו בני ישראל ויעשו כאשר צוה יהוה את משה

deuteronomy 34 10   ולא קם נביא עוד בישראל כמשה אשר ידעו יהוה פנים אל פנים

deuteronomy 34 11   לכל האתות והמופתים אשר שלחו יהוה לעשות בארץ מצרים לפרעה ולכל עבדיו ולכל ארצו

deuteronomy 34 12   ולכל היד החזקה ולכל המורא הגדול אשר עשה משה לעיני כל ישראל