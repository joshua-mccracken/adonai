genesis

genesis 1 1   בראשית ברא אלהים את השמים ואת הארץ

genesis 1 2   והארץ היתה תהו ובהו וחשך על פני תהום ורוח אלהים מרחפת על פני המים

genesis 1 3   ויאמר אלהים יהי אור ויהי אור

genesis 1 4   וירא אלהים את האור כי טוב ויבדל אלהים בין האור ובין החשך

genesis 1 5   ויקרא אלהים לאור יום ולחשך קרא לילה ויהי ערב ויהי בקר יום אחד

genesis 1 6   ויאמר אלהים יהי רקיע בתוך המים ויהי מבדיל בין מים למים

genesis 1 7   ויעש אלהים את הרקיע ויבדל בין המים אשר מתחת לרקיע ובין המים אשר מעל לרקיע ו͏יהי כן

genesis 1 8   ויקרא אלהים לרקיע שמים ויהי ערב ויהי בקר יום שני

genesis 1 9   ויאמר אלהים יקוו המים מתחת השמים אל מקום אחד ותראה היבשה ויהי כן

genesis 1 10   ויקרא אלהים ליבשה ארץ ולמקוה המים קרא ימים וירא אלהים כי טוב

genesis 1 11   ויאמר אלהים תדשא הארץ דשא עשב מזריע זרע עץ פרי עשה פרי למינו אשר זרעו בו על הארץ ויהי כן

genesis 1 12   ותוצא הארץ דשא עשב מזריע זרע למינהו ועץ עשה פרי אשר זרעו בו למינהו וירא אלהים כי טוב

genesis 1 13   ו͏יהי ערב ו͏יהי בקר יום שלישי

genesis 1 14   ויאמר אלהים יהי מארת ברקיע השמים להבדיל בין היום ובין הלילה והיו לאתת ולמועדים ולימים ושנים

genesis 1 15   והיו למאורת ברקיע השמים להאיר על הארץ ו͏יהי כן

genesis 1 16   ויעש אלהים את שני המארת הגדלים את המאור הגדל לממשלת היום ואת המאור הקטן לממשלת הלילה ואת הכוכבים

genesis 1 17   ויתן אתם אלהים ברקיע השמים להאיר על הארץ

genesis 1 18   ולמשל ביום ובלילה ולהבדיל בין האור ובין החשך וירא אלהים כי טוב

genesis 1 19   ויהי ערב ויהי בקר יום רביעי

genesis 1 20   ויאמר אלהים ישרצו המים שרץ נפש חיה ועוף יעופף על הארץ על פני רקיע השמים

genesis 1 21   ויברא אלהים את התנינם הגדלים ואת כל נפש ה͏חיה הרמשת אשר שרצו המים למינהם ואת כל עוף כנף למינהו וירא אלהים כי טוב

genesis 1 22   ויברך אתם אלהים לאמר פרו ורבו ומלאו את המים בימים והעוף ירב בארץ

genesis 1 23   ויהי ערב ויהי בקר יום חמישי

genesis 1 24   ויאמר אלהים תוצא הארץ נפש חיה למינה בהמה ורמש וחיתו ארץ למינה ויהי כן

genesis 1 25   ויעש אלהים את חית הארץ למינה ואת הבהמה למינה ואת כל רמש האדמה למינהו וירא אלהים כי טוב

genesis 1 26   ויאמר אלהים נעשה אדם בצלמנו כדמותנו וירדו בדגת הים ובעוף השמים ובבהמה ובכל הארץ ובכל הרמש ה͏רמש על הארץ

genesis 1 27   ויברא אלהים את ה͏אדם בצלמו בצלם אלהים ברא אתו זכר ונקבה ברא אתם

genesis 1 28   ויברך אתם אלהים ויאמר להם אלהים פרו ורבו ומלאו את הארץ וכבשה ורדו בדגת הים ובעוף השמים ובכל חיה ה͏רמשת על הארץ

genesis 1 29   ויאמר אלהים הנה נתתי לכם את כל עשב זרע זרע אשר על פני כל הארץ ואת כל העץ אשר בו פרי עץ זרע זרע לכם יהיה לאכלה

genesis 1 30   ולכל חית הארץ ולכל עוף השמים ולכל רומש על הארץ אשר בו נפש חיה את כל ירק עשב לאכלה ויהי כן

genesis 1 31   וירא אלהים את כל אשר עשה והנה טוב מאד ו͏יהי ערב ו͏יהי בקר יום הששי

genesis 2 1   ויכלו השמים והארץ וכל צבאם

genesis 2 2   ויכל אלהים ביום השביעי מלאכתו אשר עשה וישבת ביום השביעי מכל מלאכתו אשר עשה

genesis 2 3   ויברך אלהים את יום השביעי ויקדש אתו כי בו שבת מכל מלאכתו אשר ברא אלהים לעשות

genesis 2 4   אלה תולדות השמים והארץ בהבראם ביום עשות יהוה אלהים ארץ ושמים

genesis 2 5   וכל שיח השדה טרם יהיה בארץ וכל עשב השדה טרם יצמח כי לא המטיר יהוה אלהים על הארץ ואדם אין לעבד את ה͏אדמה

genesis 2 6   ואד יעלה מן הארץ והשקה את כל פני האדמה

genesis 2 7   וייצר יהוה אלהים את האדם עפר מן האדמה ויפח באפיו נשמת חיים ויהי האדם לנפש חיה

genesis 2 8   ויטע יהוה אלהים גן בעדן מקדם וישם שם את האדם אשר יצר

genesis 2 9   ויצמח יהוה אלהים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע

genesis 2 10   ונהר יצא מעדן להשקות את הגן ומשם יפרד והיה לארבעה ראשים

genesis 2 11   שם האחד פישון הוא הסבב את כל ארץ החוילה אשר שם הזהב

genesis 2 12   וזהב הארץ ההוא טוב שם הבדלח ואבן השהם

genesis 2 13   ושם הנהר השני גיחון הוא הסובב את כל ארץ כוש

genesis 2 14   ושם הנהר השלישי חדקל הוא ההלך קדמת אשור והנהר הרביעי הוא פרת

genesis 2 15   ויקח יהוה אלהים את האדם וינחהו בגן עדן לעבדה ולשמרה

genesis 2 16   ויצו יהוה אלהים על האדם לאמר מכל עץ הגן אכל תאכל

genesis 2 17   ומעץ הדעת טוב ורע לא תאכל ממנו כי ביום אכלך ממנו מות תמות

genesis 2 18   ויאמר יהוה אלהים לא טוב היות האדם לבדו א͏עשה לו עזר כנגדו

genesis 2 19   ויצר יהוה אלהים מן האדמה כל חית השדה ואת כל עוף השמים ויבא אל האדם לראות מה יקרא לו וכל אשר יקרא לו ה͏אדם נפש חיה הוא שמו

genesis 2 20   ויקרא האדם שמות לכל הבהמה ולעוף השמים ולכל חית השדה ולאדם לא מצא עזר כנגדו

genesis 2 21   ויפל יהוה אלהים תרדמה על האדם ויישן ויקח אחת מצלעתיו ויסגר בשר תחתנה

genesis 2 22   ויבן יהוה אלהים את הצלע אשר לקח מן האדם לאשה ויבאה אל ה͏אדם

genesis 2 23   ויאמר ה͏אדם זאת הפעם עצם מעצמי ובשר מבשרי לזאת יקרא אשה כי מאיש לקחה זאת

genesis 2 24   על כן י͏עזב איש את אביו ואת אמו ודבק באשתו והיו לבשר אחד

genesis 2 25   ויהיו שניהם ערומים האדם ואשתו ולא יתבששו

genesis 3 1   והנחש היה ערום מכל חית השדה אשר עשה יהוה אלהים ויאמר אל האשה אף כי אמר אלהים לא תאכלו מכל עץ הגן

genesis 3 2   ותאמר האשה אל הנחש מפרי עץ הגן נאכל

genesis 3 3   ומפרי העץ אשר בתוך הגן אמר אלהים לא תאכלו ממנו ולא תגעו בו פן תמתון

genesis 3 4   ויאמר הנחש אל האשה לא מות תמתון

genesis 3 5   כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע

genesis 3 6   ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל

genesis 3 7   ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת

genesis 3 8   וישמעו את קול יהוה אלהים מתהלך בגן לרוח היום ויתחבא האדם ואשתו מפני יהוה אלהים בתוך עץ הגן

genesis 3 9   ויקרא יהוה אלהים אל האדם ויאמר לו איכה

genesis 3 10   ויאמר את קלך שמעתי בגן ואירא כי עירם אנכי ואחבא

genesis 3 11   ויאמר מי הגיד לך כי עירם אתה המן העץ אשר צויתיך לבלתי אכל ממנו אכלת

genesis 3 12   ויאמר האדם האשה אשר נתתה עמדי הוא נתנה לי מן העץ ואכל

genesis 3 13   ויאמר יהוה אלהים לאשה מה זאת עשית ותאמר האשה הנחש השיאני ואכל

genesis 3 14   ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך

genesis 3 15   ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב

genesis 3 16   אל האשה אמר הרבה ארבה עצבונך והרנך בעצב תלדי בנים ואל אישך תשוקתך והוא ימשל בך

genesis 3 17   ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך

genesis 3 18   וקוץ ודרדר תצמיח לך ואכלת את עשב השדה

genesis 3 19   בזעת אפיך תאכל לחם עד שובך אל האדמה כי ממנה לקחת כי עפר אתה ואל עפר תשוב

genesis 3 20   ויקרא האדם שם אשתו חוה כי הוא היתה אם כל חי

genesis 3 21   ויעש יהוה אלהים לאדם ולאשתו כתנות עור וילבשם

genesis 3 22   ויאמר יהוה אלהים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעלם

genesis 3 23   וישלחהו יהוה אלהים מגן עדן לעבד את האדמה אשר לקח משם

genesis 3 24   ויגרש את האדם וישכן מקדם לגן עדן את הכרבים ואת להט החרב המתהפכת לשמר את דרך עץ החיים

genesis 4 1   והאדם ידע את חוה אשתו ותהר ותלד את קין ותאמר קניתי איש את יהוה

genesis 4 2   ותסף ללדת את אחיו את הבל ויהי הבל רעה צאן וקין היה עבד אדמה

genesis 4 3   ו͏יהי מקץ ימים ויבא קין מפרי ה͏אדמה מנחה ליהוה

genesis 4 4   והבל הביא גם הוא מבכרות צאנו ומחלבהן וישע יהוה אל הבל ואל מנחתו

genesis 4 5   ואל קין ואל מנחתו לא שעה ויחר לקין מאד ויפלו פניו

genesis 4 6   ויאמר יהוה אל קין למה חרה לך ולמה נפלו פניך

genesis 4 7   הלוא אם תיטיב שאת ואם לא תיטיב לפתח חטאת רבץ ואליך תשוקתו ואתה תמשל בו

genesis 4 8   ויאמר קין אל הבל אחיו ו͏יהי בהיותם בשדה ויקם קין אל הבל אחיו ויהרגהו

genesis 4 9   ויאמר יהוה אל קין אי הבל אחיך ויאמר לא ידעתי השמר אחי אנכי

genesis 4 10   ויאמר מה עשית קול דמי אחיך צעקים אלי מן האדמה

genesis 4 11   ועתה ארור אתה מן האדמה אשר פצתה את פיה לקחת את דמי אחיך מידך

genesis 4 12   כי תעבד את האדמה לא תסף תת כחה לך נע ונד תהיה בארץ

genesis 4 13   ויאמר קין אל יהוה גדול עוני מנשא

genesis 4 14   הן גרשת אתי היום מעל פני ה͏אדמה ומפניך אסתר והייתי נע ונד בארץ והיה כל מצאי י͏הרגני

genesis 4 15   ויאמר לו יהוה לכן כל הרג קין שבעתים יקם וישם יהוה לקין אות לבלתי הכות אתו כל מצאו

genesis 4 16   ויצא קין מלפני יהוה וישב בארץ נוד קדמת עדן

genesis 4 17   וידע קין את אשתו ותהר ותלד את חנוך ויהי בנה עיר ויקרא שם העיר כשם בנו חנוך

genesis 4 18   ויולד לחנוך את עירד ועירד ילד את מחויאל ומחייאל ילד את מתושאל ומתושאל ילד את למך

genesis 4 19   ויקח לו למך שתי נשים שם האחת עדה ושם השנית צלה

genesis 4 20   ותלד עדה את יבל הוא היה אבי ישב אהל ומקנה

genesis 4 21   ושם אחיו יובל הוא היה אבי כל תפש כנור ועוגב

genesis 4 22   וצלה גם הוא ילדה את תובל קין לטש כל חרש נחשת וברזל ואחות תובל קין נעמה

genesis 4 23   ויאמר למך לנשיו עדה וצלה שמען קולי נשי למך האזנה אמרתי כי איש הרגתי לפצעי וילד לחברתי

genesis 4 24   כי שבעתים יקם קין ולמך שבעים ושבעה

genesis 4 25   וידע אדם עוד את אשתו ותלד בן ותקרא את שמו שת כי שת לי אלהים זרע אחר תחת הבל כי הרגו קין

genesis 4 26   ולשת גם הוא ילד בן ויקרא את שמו אנוש אז הוחל לקרא בשם יהוה

genesis 5 1   זה ספר תולדת אדם ביום ברא אלהים אדם בדמות אלהים עשה אתו

genesis 5 2   זכר ונקבה בראם ויברך אתם ויקרא את שמם אדם ביום הבראם

genesis 5 3   ו͏יחי אדם שלשים ומאת שנה ויולד בדמותו כצלמו ויקרא את שמו שת

genesis 5 4   ויהיו ימי אדם א͏חרי הולידו את שת שמנה מאת שנה ויולד בנים ובנות

genesis 5 5   ויהיו כל ימי אדם אשר חי תשע מאות שנה ושלשים שנה וימת

genesis 5 6   ו͏יחי שת חמש שנים ומאת שנה ויולד את אנוש

genesis 5 7   ו͏יחי שת א͏חרי הולידו את אנוש שבע שנים ושמנה מאות שנה ויולד בנים ובנות

genesis 5 8   ויהיו כל ימי שת שתים עשרה שנה ותשע מאות שנה וימת

genesis 5 9   ו͏יחי אנוש תשעים שנה ויולד את קינן

genesis 5 10   ו͏יחי אנוש א͏חרי הולידו את קינן חמש עשרה שנה ושמנה מאות שנה ויולד בנים ובנות

genesis 5 11   ויהיו כל ימי אנוש חמש שנים ותשע מאות שנה וימת

genesis 5 12   ו͏יחי קינן שבעים שנה ויולד את מ͏הללאל

genesis 5 13   ויחי קינן אחרי הולידו את מ͏הללאל ארבעים שנה ושמנה מאות שנה ויולד בנים ובנות

genesis 5 14   ויהיו כל ימי קינן עשר שנים ותשע מאות שנה וימת

genesis 5 15   ו͏יחי מ͏הללאל חמש שנים וששים שנה ויולד את ירד

genesis 5 16   ו͏יחי מ͏הללאל א͏חרי הולידו את ירד שלשים שנה ושמנה מאות שנה ויולד בנים ובנות

genesis 5 17   ויהיו כל ימי מהללאל חמש ותשעים שנה ושמנה מאות שנה וימת

genesis 5 18   ו͏יחי ירד שתים וששים שנה ומאת שנה ויולד את חנוך

genesis 5 19   ו͏יחי ירד א͏חרי הולידו את חנוך שמנה מאות שנה ויולד בנים ובנות

genesis 5 20   ויהיו כל ימי ירד שתים וששים שנה ותשע מאות שנה וימת

genesis 5 21   ויחי חנוך חמש וששים שנה ויולד את מתושלח

genesis 5 22   ויתהלך חנוך את ה͏אלהים א͏חרי הולידו את מתושלח שלש מאות שנה ויולד בנים ובנות

genesis 5 23   ויהי כל ימי חנוך חמש וששים שנה ושלש מאות שנה

genesis 5 24   ויתהלך חנוך את ה͏אלהים ואיננו כי לקח אתו אלהים

genesis 5 25   ויחי מתושלח שבע ושמנים שנה ומאת שנה ויולד את למך

genesis 5 26   ו͏יחי מתושלח א͏חרי הולידו את למך שתים ושמונים שנה ושבע מאות שנה ויולד בנים ובנות

genesis 5 27   ויהיו כל ימי מתושלח תשע וששים שנה ותשע מאות שנה וימת

genesis 5 28   ו͏יחי למך שתים ושמנים שנה ומאת שנה ויולד בן

genesis 5 29   ויקרא את שמו נח לאמר זה ינחמנו ממעשנו ומעצבון ידינו מן האדמה אשר א͏ררה יהוה

genesis 5 30   ו͏יחי למך א͏חרי הולידו את נח חמש ותשעים שנה וחמש מאת שנה ויולד בנים ובנות

genesis 5 31   ו͏יהי כל ימי למך שבע ושבעים שנה ושבע מאות שנה וימת

genesis 5 32   ו͏יהי נח בן חמש מאות שנה ויולד נח את שם את חם ואת יפת

genesis 6 1   ויהי כי החל ה͏אדם לרב על פני ה͏אדמה ובנות ילדו להם

genesis 6 2   ויראו בני האלהים את בנות האדם כי טבת הנה ויקחו להם נשים מכל אשר בחרו

genesis 6 3   ויאמר יהוה לא ידון רוחי באדם לעלם בשגם הוא בשר והיו ימיו מאה ועשרים שנה

genesis 6 4   הנפלים היו בארץ בימים ההם וגם אחרי כן אשר יבאו בני האלהים אל בנות ה͏אדם וילדו להם המה הגברים אשר מעולם אנשי השם

genesis 6 5   וירא יהוה כי רבה רעת האדם בארץ וכל יצר מחשבת לבו רק רע כל היום

genesis 6 6   וינחם יהוה כי עשה את ה͏אדם בארץ ויתעצב אל לבו

genesis 6 7   ויאמר יהוה אמחה את האדם אשר בראתי מעל פני ה͏אדמה מ͏אדם עד בהמה עד רמש ועד עוף השמים כי נחמתי כי עשיתם

genesis 6 8   ונח מצא חן בעיני יהוה

genesis 6 9   אלה תולדת נח נח איש צדיק תמים היה בדרתיו את ה͏אלהים התהלך נח

genesis 6 10   ויולד נח שלשה בנים את שם את חם ואת יפת

genesis 6 11   ותשחת הארץ לפני ה͏אלהים ותמלא הארץ חמס

genesis 6 12   וירא אלהים את הארץ והנה נשחתה כי השחית כל בשר את דרכו על הארץ

genesis 6 13   ויאמר אלהים לנח קץ כל בשר בא לפני כי מלאה הארץ חמס מפניהם והנני משחיתם את הארץ

genesis 6 14   עשה לך תבת עצי גפר קנים ת͏עשה את התבה וכפרת אתה מבית ומחוץ בכפר

genesis 6 15   וזה אשר תעשה אתה שלש מאות אמה ארך התבה חמשים אמה רחבה ושלשים אמה קומתה

genesis 6 16   צהר ת͏עשה לתבה ואל אמה תכלנה מלמעלה ופתח התבה בצדה תשים תחתים שנים ושלשים ת͏עשה

genesis 6 17   ואני הנני מביא את המבול מים על הארץ לשחת כל בשר אשר בו רוח חיים מתחת השמים כל אשר בארץ יגוע

genesis 6 18   והקמתי את בריתי אתך ובאת אל התבה אתה ובניך ואשתך ונשי בניך אתך

genesis 6 19   ומכל החי מכל בשר שנים מכל תביא אל התבה להחית אתך זכר ונקבה יהיו

genesis 6 20   מהעוף למינהו ומן הבהמה למינה מכל רמש ה͏אדמה למינהו שנים מכל יבאו אליך לה͏חיות

genesis 6 21   ואתה קח לך מכל מ͏אכל אשר י͏אכל ואספת אליך והיה לך ולהם לאכלה

genesis 6 22   ויעש נח ככל אשר צוה אתו אלהים כן עשה

genesis 7 1   ויאמר יהוה לנח בא אתה וכל ביתך אל התבה כי אתך ראיתי צדיק לפני בדור הזה

genesis 7 2   מכל הבהמה הטהורה תקח לך שבעה שבעה איש ואשתו ומן הבהמה אשר לא טהרה הוא שנים איש ואשתו

genesis 7 3   גם מעוף השמים שבעה שבעה זכר ונקבה לחיות זרע על פני כל הארץ

genesis 7 4   כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני ה͏אדמה

genesis 7 5   ויעש נח ככל אשר צוהו יהוה

genesis 7 6   ונח בן שש מאות שנה והמבול היה מים על הארץ

genesis 7 7   ויבא נח ובניו ואשתו ונשי בניו אתו אל התבה מפני מי המבול

genesis 7 8   מן הבהמה הטהורה ומן הבהמה אשר איננה טהרה ומן העוף וכל אשר רמש על האדמה

genesis 7 9   שנים שנים באו אל נח אל התבה זכר ונקבה כ͏אשר צוה אלהים את נח

genesis 7 10   ו͏יהי לשבעת הימים ומי המבול היו על הארץ

genesis 7 11   בשנת שש מאות שנה לחיי נח בחדש השני בשבעה עשר יום לחדש ביום הזה נבקעו כל מעינת תהום רבה וארבת השמים נפתחו

genesis 7 12   ו͏יהי הגשם על הארץ ארבעים יום וארבעים לילה

genesis 7 13   בעצם היום הזה בא נח ושם וחם ויפת בני נח ואשת נח ושלשת נשי בניו אתם אל התבה

genesis 7 14   המה וכל ה͏חיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף

genesis 7 15   ויבאו אל נח אל התבה שנים שנים מכל הבשר אשר בו רוח חיים

genesis 7 16   והבאים זכר ונקבה מכל בשר באו כ͏אשר צוה אתו אלהים ויסגר יהוה ב͏עדו

genesis 7 17   ו͏יהי המבול ארבעים יום על הארץ וירבו המים וישאו את התבה ותרם מעל הארץ

genesis 7 18   ויגברו המים וירבו מאד על הארץ ותלך התבה על פני המים

genesis 7 19   והמים גברו מאד מאד על הארץ ויכסו כל ה͏הרים הגבהים אשר תחת כל השמים

genesis 7 20   חמש עשרה אמה מלמעלה גברו המים ויכסו ההרים

genesis 7 21   ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם

genesis 7 22   כל אשר נשמת רוח חיים באפיו מכל אשר בחרבה מתו

genesis 7 23   וימח את כל היקום אשר על פני ה͏אדמה מאדם עד בהמה עד רמש ועד עוף השמים וימחו מן הארץ וישאר אך נח ו͏אשר אתו בתבה

genesis 7 24   ויגברו המים על הארץ חמשים ומאת יום

genesis 8 1   ויזכר אלהים את נח ואת כל ה͏חיה ואת כל הבהמה אשר אתו בתבה ויעבר אלהים רוח על הארץ וישכו המים

genesis 8 2   ויסכרו מעינת תהום ו͏ארבת השמים ויכלא הגשם מן השמים

genesis 8 3   וישבו המים מעל הארץ הלוך ושוב ויחסרו המים מקצה חמשים ומאת יום

genesis 8 4   ותנח התבה בחדש השביעי בשבעה עשר יום לחדש על הרי אררט

genesis 8 5   והמים היו הלוך וחסור עד החדש ה͏עשירי ב͏עשירי באחד לחדש נראו ראשי ה͏הרים

genesis 8 6   ו͏יהי מקץ ארבעים יום ויפתח נח את חלון התבה אשר עשה

genesis 8 7   וישלח את ה͏ערב ויצא יצוא ושוב עד יבשת המים מעל הארץ

genesis 8 8   וישלח את היונה מאתו לראות הקלו המים מעל פני ה͏אדמה

genesis 8 9   ולא מצאה היונה מנוח לכף רגלה ותשב אליו אל התבה כי מים על פני כל הארץ וישלח ידו ויקחה ויבא אתה אליו אל התבה

genesis 8 10   ויחל עוד שבעת ימים אחרים ויסף שלח את היונה מן התבה

genesis 8 11   ותבא אליו היונה לעת ערב והנה עלה זית טרף בפיה וידע נח כי קלו המים מעל הארץ

genesis 8 12   וייחל עוד שבעת ימים אחרים וישלח את היונה ולא יספה שוב אליו עוד

genesis 8 13   ו͏יהי באחת ושש מאות שנה ב͏ראשון באחד לחדש חרבו המים מעל הארץ ויסר נח את מכסה התבה וירא והנה ח͏רבו פני ה͏אדמה

genesis 8 14   ובחדש השני בשבעה ועשרים יום לחדש יבשה הארץ

genesis 8 15   וידבר אלהים אל נח לאמר

genesis 8 16   צא מן התבה אתה ואשתך ובניך ונשי בניך אתך

genesis 8 17   כל החיה אשר אתך מכל בשר בעוף ובבהמה ובכל הרמש הרמש על הארץ הוצא היצא אתך וש͏רצו בארץ ופרו ורבו על הארץ

genesis 8 18   ויצא נח ובניו ואשתו ונשי בניו אתו

genesis 8 19   כל ה͏חיה כל הרמש וכל העוף כל רומש על הארץ למשפחתיהם יצאו מן התבה

genesis 8 20   ויבן נח מזבח ל͏יהוה ויקח מכל הבהמה הטהורה ומכל העוף הטהר ויעל עלת במזבח

genesis 8 21   וירח יהוה את ריח הניחח ויאמר יהוה אל לבו לא אסף לקלל עוד את האדמה בעבור ה͏אדם כי יצר לב האדם רע מנעריו ולא אסף עוד להכות את כל חי כ͏אשר עשיתי

genesis 8 22   עד כל ימי הארץ זרע וקציר וקר וחם וקיץ וחרף ויום ולילה לא ישבתו

genesis 9 1   ויברך אלהים את נח ואת בניו ויאמר להם פרו ורבו ומלאו את הארץ

genesis 9 2   ומוראכם וחתכם יהיה על כל חית הארץ ועל כל עוף השמים בכל אשר תרמש ה͏אדמה ובכל דגי הים בידכם נתנו

genesis 9 3   כל רמש אשר הוא חי לכם יהיה לאכלה כירק עשב נתתי לכם את כל

genesis 9 4   אך בשר בנפשו דמו לא תאכלו

genesis 9 5   ואך את דמכם לנפשתיכם אדרש מיד כל חיה אדרשנו ומיד ה͏אדם מיד איש אחיו אדרש את נפש ה͏אדם

genesis 9 6   שפך דם ה͏אדם ב͏אדם דמו ישפך כי בצלם אלהים עשה את האדם

genesis 9 7   ואתם פרו ורבו שרצו בארץ ורבו בה

genesis 9 8   ויאמר אלהים אל נח ואל בניו אתו לאמר

genesis 9 9   ואני הנני מקים את בריתי אתכם ואת זרעכם א͏חריכם

genesis 9 10   ואת כל נפש ה͏חיה אשר אתכם בעוף בבהמה ובכל חית הארץ אתכם מכל יצאי התבה לכל חית הארץ

genesis 9 11   והקמתי את בריתי אתכם ולא יכרת כל בשר עוד ממי המבול ולא יהיה עוד מבול לשחת הארץ

genesis 9 12   ויאמר אלהים זאת אות הברית אשר אני נתן ביני וביניכם ובין כל נפש חיה אשר אתכם לדרת עולם

genesis 9 13   את קשתי נתתי בענן והיתה לאות ברית ביני ובין הארץ

genesis 9 14   והיה בע͏נני ענן על הארץ ונראתה הקשת בענן

genesis 9 15   וזכרתי את בריתי אשר ביני וביניכם ובין כל נפש חיה בכל בשר ולא יהיה עוד המים למבול לשחת כל בשר

genesis 9 16   והיתה הקשת בענן וראיתיה לזכר ברית עולם בין אלהים ובין כל נפש חיה בכל בשר אשר על הארץ

genesis 9 17   ויאמר אלהים אל נח זאת אות הברית אשר הקמתי ביני ובין כל בשר אשר על הארץ

genesis 9 18   ויהיו בני נח היצאים מן התבה שם וחם ויפת וחם הוא אבי כנען

genesis 9 19   שלשה אלה בני נח ומאלה נפצה כל הארץ

genesis 9 20   ויחל נח איש ה͏אדמה ויטע כרם

genesis 9 21   וישת מן היין וישכר ויתגל בתוך אהלה

genesis 9 22   וירא חם אבי כנען את ערות אביו ויגד לשני אחיו בחוץ

genesis 9 23   ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו

genesis 9 24   וייקץ נח מיינו וידע את אשר עשה לו בנו הקטן

genesis 9 25   ויאמר ארור כנען עבד עבדים יהיה לאחיו

genesis 9 26   ויאמר ברוך יהוה אלהי שם ויהי כנען עבד למו

genesis 9 27   יפת אלהים ליפת וישכן באהלי שם ויהי כנען עבד למו

genesis 9 28   ו͏יחי נח אחר המבול שלש מאות שנה ו͏חמשים שנה

genesis 9 29   ויהיו כל ימי נח תשע מאות שנה וחמשים שנה וימת

genesis 10 1   ואלה תולדת בני נח שם חם ויפת ויולדו להם בנים אחר המבול

genesis 10 2   בני יפת גמר ומגוג ומדי ויון ותבל ומשך ותירס

genesis 10 3   ובני גמר אשכנז וריפת ותגרמה

genesis 10 4   ובני יון אלישה ותרשיש כתים ודדנים

genesis 10 5   מאלה נפרדו איי הגוים בארצתם איש ללשנו למשפחתם בגויהם

genesis 10 6   ובני חם כוש ומצרים ופוט וכנען

genesis 10 7   ובני כוש סבא ו͏חוילה וסבתה ורעמה וסבתכא ובני רעמה שבא ודדן

genesis 10 8   וכוש ילד את נמרד הוא החל ל͏היות גבר בארץ

genesis 10 9   הוא היה גבר ציד לפני יהוה על כן יאמר כנמרד גבור ציד לפני יהוה

genesis 10 10   ותהי ראשית ממלכתו בבל וארך ואכד וכלנה בארץ שנער

genesis 10 11   מן הארץ ההוא יצא אשור ויבן את נינוה ואת רחבת עיר ואת כלח

genesis 10 12   ואת רסן בין נינוה ובין כלח הוא העיר הגדלה

genesis 10 13   ומצרים ילד את לודים ואת ענמים ואת להבים ואת נפתחים

genesis 10 14   ואת פתרסים ואת כסלחים אשר יצאו משם פלשתים ואת כפתרים

genesis 10 15   וכנען ילד את צידן בכרו ואת חת

genesis 10 16   ואת היבוסי ואת האמרי ואת הגרגשי

genesis 10 17   ואת ה͏חוי ואת ה͏ערקי ואת הסיני

genesis 10 18   ואת ה͏ארודי ואת הצמרי ואת ה͏חמתי ואחר נפצו משפחות ה͏כנעני

genesis 10 19   ו͏יהי גבול ה͏כנעני מצידן באכה גררה עד עזה באכה סדמה ועמרה ואדמה וצבים עד לשע

genesis 10 20   אלה בני חם למשפחתם ללשנתם בארצתם בגויהם

genesis 10 21   ולשם ילד גם הוא אבי כל בני עבר אחי יפת הגדול

genesis 10 22   בני שם עילם ואשור וארפכשד ולוד ו͏ארם

genesis 10 23   ובני ארם עוץ וחול וגתר ומש

genesis 10 24   וארפכשד ילד את שלח ושלח ילד את עבר

genesis 10 25   ולעבר ילד שני בנים שם ה͏אחד פלג כי בימיו נפלגה הארץ ושם אחיו יקטן

genesis 10 26   ויקטן ילד את אלמודד ואת שלף ואת חצרמות ואת ירח

genesis 10 27   ואת הדורם ואת אוזל ואת דקלה

genesis 10 28   ואת עובל ואת אבימאל ואת שבא

genesis 10 29   ואת אופר ואת חוילה ואת יובב כל אלה בני יקטן

genesis 10 30   ו͏יהי מושבם ממשא באכה ספרה הר הקדם

genesis 10 31   אלה בני שם למשפחתם ללשנתם בארצתם לגויהם

genesis 10 32   אלה משפחת בני נח לתולדתם בגויהם ומאלה נפרדו הגוים בארץ אחר המבול

genesis 11 1   ו͏יהי כל הארץ שפה אחת ודברים אחדים

genesis 11 2   ו͏יהי בנסעם מקדם ו͏ימצאו בקעה בארץ שנער וישבו שם

genesis 11 3   ויאמרו איש אל רעהו הבה נלבנה לבנים ונשרפה לשרפה ותהי להם הלבנה לאבן והחמר היה להם לחמר

genesis 11 4   ויאמרו הבה נבנה לנו עיר ומגדל וראשו בשמים ונעשה לנו שם פן נפוץ על פני כל הארץ

genesis 11 5   וירד יהוה לראת את העיר ואת המגדל אשר בנו בני האדם

genesis 11 6   ויאמר יהוה הן עם אחד ושפה אחת לכלם וזה החלם לעשות ועתה לא יבצר מהם כל אשר יזמו ל͏עשות

genesis 11 7   הבה נ͏רדה ונבלה שם שפתם אשר לא ישמעו איש שפת רעהו

genesis 11 8   ויפץ יהוה אתם משם על פני כל הארץ ו͏יחדלו לבנת העיר

genesis 11 9   על כן קרא שמה בבל כי שם בלל יהוה שפת כל הארץ ומשם הפיצם יהוה על פני כל הארץ

genesis 11 10   אלה תולדת שם שם בן מאת שנה ויולד את ארפכשד שנתים אחר המבול

genesis 11 11   ו͏יחי שם א͏חרי הולידו את ארפכשד חמש מאות שנה ויולד בנים ובנות

genesis 11 12   וארפכשד חי חמש ושלשים שנה ויולד את שלח

genesis 11 13   ו͏יחי ארפכשד א͏חרי הולידו את שלח שלש שנים וארבע מאות שנה ויולד בנים ובנות

genesis 11 14   ושלח חי שלשים שנה ויולד את עבר

genesis 11 15   ו͏יחי שלח אחרי הולידו את עבר שלש שנים וארבע מאות שנה ויולד בנים ובנות

genesis 11 16   ויחי עבר ארבע ושלשים שנה ויולד את פלג

genesis 11 17   ויחי עבר אחרי הולידו את פלג שלשים שנה וארבע מאות שנה ויולד בנים ובנות

genesis 11 18   ו͏יחי פלג שלשים שנה ויולד את רעו

genesis 11 19   ו͏יחי פלג אחרי הולידו את רעו תשע שנים ומאתים שנה ויולד בנים ובנות

genesis 11 20   ויחי רעו שתים ושלשים שנה ויולד את שרוג

genesis 11 21   ויחי רעו אחרי הולידו את שרוג שבע שנים ומאתים שנה ויולד בנים ובנות

genesis 11 22   ויחי שרוג שלשים שנה ויולד את נחור

genesis 11 23   ויחי שרוג אחרי הולידו את נחור מאתים שנה ויולד בנים ובנות

genesis 11 24   ויחי נחור תשע ועשרים שנה ויולד את תרח

genesis 11 25   ויחי נחור אחרי הולידו את תרח תשע עשרה שנה ומאת שנה ויולד בנים ובנות

genesis 11 26   ו͏יחי תרח שבעים שנה ויולד את אברם את נחור ואת הרן

genesis 11 27   ואלה תולדת תרח תרח הוליד את אברם את נחור ואת הרן והרן הוליד את לוט

genesis 11 28   וימת הרן על פני תרח אביו בארץ מולדתו באור כשדים

genesis 11 29   ויקח אברם ונחור להם נשים שם אשת אברם שרי ושם אשת נחור מלכה בת הרן אבי מלכה ו͏אבי יסכה

genesis 11 30   ותהי שרי עקרה אין לה ולד

genesis 11 31   ויקח תרח את אברם בנו ואת לוט בן הרן בן בנו ואת שרי כלתו אשת אברם בנו ויצאו אתם מאור כשדים ללכת ארצה כנען ויבאו עד חרן וישבו שם

genesis 11 32   ויהיו ימי תרח חמש שנים ומאתים שנה וימת תרח בחרן

genesis 12 1   ויאמר יהוה אל אברם לך לך מארצך וממולדתך ומבית אביך אל הארץ אשר אראך

genesis 12 2   ואעשך לגוי גדול ואברכך ואגדלה שמך והיה ברכה

genesis 12 3   ואברכה מברכיך ומקללך אאר ונברכו בך כל משפחת האדמה

genesis 12 4   וילך אברם כאשר דבר אליו יהוה וילך אתו לוט ואברם בן חמש שנים ושבעים שנה בצאתו מחרן

genesis 12 5   ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען

genesis 12 6   ויעבר אברם בארץ עד מקום שכם עד אלון מורה וה͏כנעני אז בארץ

genesis 12 7   וירא יהוה אל אברם ויאמר לזרעך אתן את הארץ הזאת ויבן שם מזבח ליהוה הנראה אליו

genesis 12 8   ויעתק משם ההרה מקדם לבית אל ויט אהלה בית אל מים והעי מקדם ויבן שם מזבח ל͏יהוה ויקרא בשם יהוה

genesis 12 9   ויסע אברם הלוך ונסוע הנגבה

genesis 12 10   ויהי רעב בארץ וירד אברם מצרימה לגור שם כי כבד הרעב בארץ

genesis 12 11   ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה את

genesis 12 12   והיה כי יראו אתך המצרים ואמרו אשתו זאת והרגו אתי ואתך יחיו

genesis 12 13   אמרי נא אחתי את למען ייטב לי בעבורך וחיתה נפשי בגללך

genesis 12 14   ויהי כבוא אברם מצרימה ויראו המצרים את האשה כי יפה הוא מאד

genesis 12 15   ויראו אתה שרי פרעה ויהללו אתה אל פרעה ותקח האשה בית פרעה

genesis 12 16   ולאברם היטיב בעבורה ו͏יהי לו צאן ובקר וחמרים ועבדים ושפחת ואתנת וגמלים

genesis 12 17   וינגע יהוה את פרעה נגעים גדלים ואת ביתו על דבר שרי אשת אברם

genesis 12 18   ויקרא פרעה לאברם ויאמר מה זאת עשית לי למה לא הגדת לי כי אשתך הוא

genesis 12 19   למה אמרת אחתי הוא ואקח אתה לי לאשה ועתה הנה אשתך קח ולך

genesis 12 20   ויצו עליו פרעה אנשים ו͏ישלחו אתו ואת אשתו ואת כל אשר לו

genesis 13 1   ויעל אברם ממצרים הוא ואשתו וכל אשר לו ולוט עמו הנגבה

genesis 13 2   ואברם כבד מאד במקנה בכסף ובזהב

genesis 13 3   וילך למסעיו מנגב ועד בית אל עד המקום אשר היה שם אהלה א͏הלו בתחלה בין בית אל ובין העי

genesis 13 4   אל מקום המזבח אשר עשה שם בראשנה ויקרא שם אברם בשם יהוה

genesis 13 5   וגם ללוט ההלך את אברם היה צאן ובקר ואהלים

genesis 13 6   ולא נשא אתם הארץ לשבת יחדו כי היה רכושם רב ולא יכלו לשבת יחדו

genesis 13 7   ו͏יהי ריב בין רעי מקנה אברם ובין רעי מקנה לוט והכנעני והפרזי אז ישב בארץ

genesis 13 8   ויאמר אברם אל לוט אל נא תהי מריבה ביני וביניך ובין רעי ובין רעיך כי אנשים אחים אנחנו

genesis 13 9   הלא כל הארץ לפניך הפרד נא מעלי אם השמאל ואימנה ואם הימין ואשמאילה

genesis 13 10   וישא לוט את עיניו וירא את כל ככר הירדן כי כלה משקה לפני שחת יהוה את סדם ואת עמרה כגן יהוה כארץ מצרים באכה צער

genesis 13 11   ויבחר לו לוט את כל ככר הירדן ויסע לוט מקדם ויפרדו איש מעל אחיו

genesis 13 12   אברם ישב בארץ כנען ולוט ישב בערי הככר ויאהל עד סדם

genesis 13 13   ואנשי סדם רעים וחטאים ליהוה מאד

genesis 13 14   ו͏יהוה אמר אל אברם אחרי הפרד לוט מ͏עמו שא נא עיניך וראה מן המקום אשר אתה שם צפנה ונגבה וקדמה וימה

genesis 13 15   כי את כל הארץ אשר אתה ראה לך אתננה ולזרעך עד עולם

genesis 13 16   ושמתי את זרעך כעפר הארץ אשר אם יוכל איש למנות את עפר הארץ גם זרעך ימנה

genesis 13 17   קום התהלך בארץ לארכה ולרחבה כי לך אתננה

genesis 13 18   ויאהל אברם ויבא וישב באלני ממרא אשר בחברון ויבן שם מזבח ל͏יהוה

genesis 14 1   ויהי בימי אמרפל מלך שנער אריוך מלך אלסר כדרלעמר מלך עילם ותדעל מלך גוים

genesis 14 2   עשו מלחמה את ברע מלך סדם ואת ברשע מלך עמרה שנאב מלך אדמה ושמאבר מלך צביים צבויים ומלך בלע היא צער

genesis 14 3   כל אלה חברו אל עמק השדים הוא ים המלח

genesis 14 4   שתים עשרה שנה עבדו את כדרלעמר ושלש עשרה שנה מרדו

genesis 14 5   ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם ואת ה͏אימים בשוה קריתים

genesis 14 6   ואת החרי בהררם שעיר עד איל פארן אשר על המדבר

genesis 14 7   וישבו ויבאו אל עין משפט הוא קדש ויכו את כל שדה העמלקי וגם את האמרי הישב בחצצן תמר

genesis 14 8   ויצא מלך סדם ומלך עמרה ומלך אדמה ומלך צביים צבוים ומלך בלע הוא צער ויערכו אתם מלחמה בעמק השדים

genesis 14 9   את כדרלעמר מלך עילם ותדעל מלך גוים ואמרפל מלך שנער ואריוך מלך אלסר ארבעה מלכים את החמשה

genesis 14 10   ועמק השדים ב͏ארת בארת חמר וינסו מלך סדם ועמרה ויפלו שמה והנשארים הרה נסו

genesis 14 11   ויקחו את כל רכש סדם ועמרה ואת כל אכלם וילכו

genesis 14 12   ויקחו את לוט ואת רכשו בן אחי אברם וילכו והוא ישב בסדם

genesis 14 13   ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית אברם

genesis 14 14   וישמע אברם כי נשבה אחיו וירק את חניכיו ילידי ביתו שמנה עשר ושלש מאות וירדף עד דן

genesis 14 15   ויחלק עליהם לילה הוא ועבדיו ויכם ו͏ירדפם עד חובה אשר משמאל לדמשק

genesis 14 16   וישב את כל הרכש וגם את לוט אחיו ורכשו השיב וגם את הנשים ואת העם

genesis 14 17   ויצא מלך סדם לקראתו אחרי שובו מ͏הכות את כדר לעמר ואת המלכים אשר אתו אל עמק שוה הוא עמק המלך

genesis 14 18   ומלכי צדק מלך שלם הוציא לחם ויין והוא כהן לאל עליון

genesis 14 19   ו͏יברכהו ויאמר ברוך אברם לאל עליון קנה שמים וארץ

genesis 14 20   וברוך אל עליון אשר מגן צריך בידך ויתן לו מעשר מכל

genesis 14 21   ויאמר מלך סדם אל אברם תן לי הנפש והרכש קח לך

genesis 14 22   ויאמר אברם אל מלך סדם הרימתי ידי אל יהוה אל עליון קנה שמים וארץ

genesis 14 23   אם מחוט ועד שרוך נעל ואם אקח מכל אשר לך ולא תאמר אני העשרתי את אברם

genesis 14 24   בלעדי רק אשר א͏כלו הנערים וחלק ה͏אנשים אשר הלכו אתי ענר אשכל וממרא הם יקחו חלקם

genesis 15 1   אחר הדברים האלה היה דבר יהוה אל אברם ב͏מחזה לאמר אל תירא אברם אנכי מגן לך שכרך הרבה מאד

genesis 15 2   ויאמר אברם אדני יהוה מה תתן לי ואנכי הולך ערירי ובן משק ביתי הוא דמשק אליעזר

genesis 15 3   ויאמר אברם הן לי לא נתתה זרע והנה בן ביתי יורש אתי

genesis 15 4   והנה דבר יהוה אליו לאמר לא יירשך זה כי אם אשר יצא ממעיך הוא יירשך

genesis 15 5   ויוצא אתו החוצה ויאמר הבט נא השמימה וספר הכוכבים אם תוכל לספר אתם ויאמר לו כה יהיה זרעך

genesis 15 6   והאמן ב͏יהוה ויחשבה לו צדקה

genesis 15 7   ויאמר אליו אני יהוה אשר הוצאתיך מאור כשדים לתת לך את הארץ הזאת לרשתה

genesis 15 8   ויאמר אדני יהוה במה אדע כי א͏ירשנה

genesis 15 9   ויאמר אליו קחה לי עגלה משלשת ועז משלשת ואיל משלש ותר וגוזל

genesis 15 10   ויקח לו את כל אלה ויבתר אתם בתוך ויתן איש בתרו לקראת רעהו ואת הצפר לא בתר

genesis 15 11   וירד העיט על הפגרים וישב אתם אברם

genesis 15 12   ויהי השמש לבוא ותרדמה נפלה על אברם והנה אימה חשכה גדלה נפלת עליו

genesis 15 13   ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה

genesis 15 14   וגם את הגוי אשר יעבדו דן אנכי ואחרי כן יצאו ברכש גדול

genesis 15 15   ואתה תבוא אל אבתיך בשלום תקבר בשיבה טובה

genesis 15 16   ודור רביעי ישובו הנה כי לא שלם עון האמרי עד הנה

genesis 15 17   ויהי השמש באה ועלטה היה והנה תנור עשן ולפיד אש אשר עבר בין הגזרים האלה

genesis 15 18   ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת

genesis 15 19   את הקיני ואת הקנזי ואת הקדמני

genesis 15 20   ואת החתי ואת הפרזי ואת הרפאים

genesis 15 21   ואת ה͏אמרי ואת ה͏כנעני ואת הגרגשי ואת היבוסי

genesis 16 1   ושרי אשת אברם לא ילדה לו ולה שפחה מצרית ושמה הגר

genesis 16 2   ותאמר שרי אל אברם הנה נא עצרני יהוה מלדת בא נא אל שפחתי אולי אבנה ממנה וישמע אברם לקול שרי

genesis 16 3   ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען ותתן אתה לאברם אישה לו לאשה

genesis 16 4   ויבא אל הגר ותהר ותרא כי הרתה ותקל גברתה בעיניה

genesis 16 5   ותאמר שרי אל אברם חמסי עליך אנכי נתתי שפחתי בחיקך ותרא כי הרתה ואקל בעיניה ישפט יהוה ביני וביניך

genesis 16 6   ויאמר אברם אל שרי הנה שפחתך בידך עשי לה הטוב בעיניך ותענה שרי ותברח מפניה

genesis 16 7   וימצאה מלאך יהוה על עין המים במדבר על העין בדרך שור

genesis 16 8   ויאמר הגר שפחת שרי אי מזה באת ואנה תלכי ותאמר מפני שרי גברתי אנכי ברחת

genesis 16 9   ויאמר לה מלאך יהוה שובי אל גברתך והתעני תחת ידיה

genesis 16 10   ויאמר לה מלאך יהוה הרבה ארבה את זרעך ולא יספר מרב

genesis 16 11   ויאמר לה מלאך יהוה הנך הרה וילדת בן וקראת שמו ישמעאל כי שמע יהוה אל עניך

genesis 16 12   והוא יהיה פרא אדם ידו בכל ויד כל בו ועל פני כל אחיו ישכן

genesis 16 13   ותקרא שם יהוה הדבר אליה אתה אל ראי כי א͏מרה הגם הלם ראיתי אחרי ראי

genesis 16 14   על כן קרא לבאר באר לחי ראי הנה בין קדש ובין ברד

genesis 16 15   ותלד הגר לאברם בן ויקרא אברם שם בנו אשר ילדה הגר ישמעאל

genesis 16 16   ואברם בן שמנים שנה ושש שנים בלדת הגר את ישמעאל לאברם

genesis 17 1   ויהי אברם בן תשעים שנה ותשע שנים וירא יהוה אל אברם ויאמר אליו אני אל שדי התהלך לפני והיה תמים

genesis 17 2   ואתנה בריתי ביני ובינך וארבה אותך במאד מאד

genesis 17 3   ויפל אברם על פניו וידבר אתו אלהים לאמר

genesis 17 4   אני הנה בריתי אתך והיית לאב המון גוים

genesis 17 5   ולא יקרא עוד את שמך אברם והיה שמך אברהם כי אב המון גוים נתתיך

genesis 17 6   והפרתי אתך במאד מאד ונתתיך לגוים ומלכים ממך יצאו

genesis 17 7   והקמתי את בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך

genesis 17 8   ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים

genesis 17 9   ויאמר אלהים אל אברהם ואתה את בריתי תשמר אתה וזרעך א͏חריך לדרתם

genesis 17 10   זאת בריתי אשר תשמרו ביני וביניכם ובין זרעך אחריך המול לכם כל זכר

genesis 17 11   ונמלתם את בשר ערלתכם והיה לאות ברית ביני וביניכם

genesis 17 12   ובן שמנת ימים ימול לכם כל זכר לדרתיכם יליד בית ומקנת כסף מכל בן נכר אשר לא מזרעך הוא

genesis 17 13   המול ימול יליד ב͏יתך ומקנת כספך והיתה בריתי בבשרכם לברית עולם

genesis 17 14   וערל זכר אשר לא ימול את בשר ערלתו ונכרתה הנפש ההוא מעמיה את בריתי הפר

genesis 17 15   ויאמר אלהים אל אברהם שרי אשתך לא תקרא את שמה שרי כי שרה שמה

genesis 17 16   וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו

genesis 17 17   ויפל אברהם על פניו ויצחק ויאמר בלבו הלבן מאה שנה יולד ואם שרה הבת תשעים שנה תלד

genesis 17 18   ויאמר אברהם אל ה͏אלהים לו ישמעאל יחיה לפניך

genesis 17 19   ויאמר אלהים אבל שרה אשתך ילדת לך בן וקראת את שמו יצחק והקמתי את בריתי אתו לברית עולם לזרעו אחריו

genesis 17 20   ולישמעאל שמעתיך הנה ברכתי אתו והפריתי אתו והרביתי אתו במאד מאד שנים עשר נשיאם יוליד ונתתיו לגוי גדול

genesis 17 21   ואת בריתי אקים את יצחק אשר תלד לך שרה למועד הזה בשנה האחרת

genesis 17 22   ויכל לדבר אתו ויעל אלהים מעל אברהם

genesis 17 23   ויקח אברהם את ישמעאל בנו ואת כל ילידי ביתו ואת כל מקנת כספו כל זכר באנשי בית אברהם וימל את בשר ערלתם בעצם היום הזה כאשר דבר אתו אלהים

genesis 17 24   ואברהם בן תשעים ותשע שנה בהמלו בשר ערלתו

genesis 17 25   וישמעאל בנו בן שלש עשרה שנה בהמלו את בשר ערלתו

genesis 17 26   בעצם היום הזה נמול אברהם וישמעאל בנו

genesis 17 27   וכל אנשי ביתו יליד בית ומקנת כסף מאת בן נכר נמלו אתו

genesis 18 1   וירא אליו יהוה באלני ממרא והוא ישב פתח האהל כחם היום

genesis 18 2   וישא עיניו וירא והנה שלשה אנשים נצבים עליו וירא וירץ לקראתם מפתח האהל וישתחו ארצה

genesis 18 3   ויאמר אדני אם נא מצאתי חן בעיניך אל נא תעבר מעל עבדך

genesis 18 4   יקח נא מעט מים ורחצו רגליכם והשענו תחת העץ

genesis 18 5   ואקחה פת לחם וסעדו לבכם אחר תעברו כי על כן עברתם על עבדכם ויאמרו כן תעשה כאשר דברת

genesis 18 6   וימהר אברהם האהלה אל שרה ויאמר מהרי שלש סאים קמח סלת לושי ועשי עגות

genesis 18 7   ואל הבקר רץ אברהם ויקח בן בקר רך וטוב ויתן אל הנער וימהר לעשות אתו

genesis 18 8   ויקח חמאה וחלב ובן הבקר אשר עשה ויתן לפניהם והוא עמד עליהם תחת העץ ויאכלו

genesis 18 9   ויאמרו אליו איה שרה אשתך ויאמר הנה באהל

genesis 18 10   ויאמר שוב אשוב אליך כעת חיה והנה בן לשרה אשתך ושרה שמעת פתח האהל והוא אחריו

genesis 18 11   ואברהם ושרה זקנים באים בימים חדל להיות לשרה ארח כנשים

genesis 18 12   ותצחק שרה בקרבה לאמר אחרי בלתי ה͏יתה לי עדנה ו͏אדני זקן

genesis 18 13   ויאמר יהוה אל אברהם למה זה צחקה שרה לאמר האף אמנם אלד ואני זקנתי

genesis 18 14   היפלא מיהוה דבר למועד אשוב אליך כעת חיה ולשרה בן

genesis 18 15   ותכחש שרה לאמר לא צחקתי כי יראה ויאמר לא כי צחקת

genesis 18 16   ויקמו משם ה͏אנשים וישקפו על פני סדם ואברהם הלך עמם לשלחם

genesis 18 17   ויהוה אמר ה͏מכסה אני מ͏אברהם אשר אני עשה

genesis 18 18   ואברהם היו יהיה לגוי גדול ועצום ונברכו בו כל גויי הארץ

genesis 18 19   כי ידעתיו למען אשר יצוה את בניו ואת ביתו אחריו ושמרו דרך יהוה לעשות צדקה ומשפט למען הביא יהוה על אברהם את אשר דבר עליו

genesis 18 20   ויאמר יהוה זעקת סדם ועמרה כי רבה וחטאתם כי כבדה מאד

genesis 18 21   ארדה נא ואראה הכצעקתה הבאה אלי עשו כלה ואם לא אדעה

genesis 18 22   ויפנו משם ה͏אנשים וילכו סדמה ואברהם עודנו עמד לפני יהוה

genesis 18 23   ויגש אברהם ויאמר האף תספה צדיק עם רשע

genesis 18 24   אולי יש חמשים צדיקם בתוך העיר האף תספה ולא תשא למקום למען חמשים הצדיקם אשר בקרבה

genesis 18 25   חללה לך מעשת כדבר הזה להמית צדיק עם רשע והיה כצדיק כרשע חללה לך השפט כל הארץ לא יעשה משפט

genesis 18 26   ויאמר יהוה אם אמצא בסדם חמשים צדיקם בתוך העיר ונשאתי לכל המקום בעבורם

genesis 18 27   ויען אברהם ויאמר הנה נא הואלתי לדבר אל אדני ואנכי עפר ואפר

genesis 18 28   אולי יחסרון חמשים הצדיקם חמשה התשחית בחמשה את כל העיר ויאמר לא אשחית אם אמצא שם ארבעים וחמשה

genesis 18 29   ויסף עוד לדבר אליו ויאמר אולי ימצאון שם ארבעים ויאמר לא א͏עשה בעבור הארבעים

genesis 18 30   ויאמר אל נא יחר ל͏אדני ואדברה אולי ימצאון שם שלשים ויאמר לא א͏עשה אם אמצא שם שלשים

genesis 18 31   ויאמר הנה נא הואלתי לדבר אל אדני אולי ימצאון שם עשרים ויאמר לא אשחית בעבור ה͏עשרים

genesis 18 32   ויאמר אל נא יחר לאדני ואדברה אך הפעם אולי ימצאון שם עשרה ויאמר לא אשחית בעבור העשרה

genesis 18 33   וילך יהוה כאשר כלה לדבר אל אברהם ואברהם שב למקמו

genesis 19 1   ויבאו שני המלאכים סדמה בערב ולוט ישב בשער סדם וירא לוט ויקם לקראתם וישתחו אפים ארצה

genesis 19 2   ויאמר הנה נא אדני סורו נא אל בית עבדכם ולינו ורחצו רגליכם והשכמתם והלכתם לדרככם ויאמרו לא כי ברחוב נלין

genesis 19 3   ויפצר בם מאד ויסרו אליו ויבאו אל ביתו ויעש להם משתה ומצות אפה ויאכלו

genesis 19 4   טרם ישכבו ואנשי העיר אנשי סדם נסבו על הבית מנער ועד זקן כל העם מקצה

genesis 19 5   ויקראו אל לוט ויאמרו לו איה האנשים אשר באו אליך הלילה הוציאם אלינו ונדעה אתם

genesis 19 6   ויצא אלהם לוט הפתחה והדלת סגר אחריו

genesis 19 7   ויאמר אל נא אחי תרעו

genesis 19 8   הנה נא לי שתי בנות אשר לא ידעו איש אוציאה נא אתהן אליכם ועשו להן כטוב בעיניכם רק לאנשים האל אל תעשו דבר כי על כן באו בצל קרתי

genesis 19 9   ויאמרו גש הלאה ויאמרו האחד בא לגור וישפט שפוט עתה נרע לך מהם ויפצרו באיש בלוט מאד ויגשו לשבר הדלת

genesis 19 10   וישלחו ה͏אנשים את ידם ויביאו את לוט אליהם הביתה ואת הדלת סגרו

genesis 19 11   ואת האנשים אשר פתח הבית הכו בסנורים מקטן ועד גדול וילאו למצא הפתח

genesis 19 12   ויאמרו האנשים אל לוט עד מי לך פה חתן ובניך ובנתיך וכל אשר לך בעיר הוצא מן המקום

genesis 19 13   כי משחתים אנחנו את המקום הזה כי ג͏דלה צעקתם את פני יהוה וישלחנו יהוה לשחתה

genesis 19 14   ויצא לוט וידבר אל חתניו לקחי בנתיו ויאמר קומו צאו מן המקום הזה כי משחית יהוה את העיר ויהי כמצחק בעיני חתניו

genesis 19 15   וכמו השחר עלה ויאיצו המלאכים בלוט לאמר קום קח את אשתך ואת שתי בנתיך הנמצאת פן תספה בעון העיר

genesis 19 16   ו͏יתמהמה ויחזקו האנשים בידו וביד אשתו וביד שתי בנתיו בחמלת יהוה עליו ויצאהו וינחהו מחוץ לעיר

genesis 19 17   ויהי כהוציאם אתם החוצה ויאמר המלט על נפשך אל תביט אחריך ואל תעמד בכל הככר ההרה המלט פן תספה

genesis 19 18   ויאמר לוט אלהם אל נא אדני

genesis 19 19   הנה נא מצא עבדך חן בעיניך ותגדל חסדך אשר עשית עמדי להחיות את נפשי ואנכי לא אוכל להמלט ההרה פן תדבקני הרעה ומתי

genesis 19 20   הנה נא העיר הזאת קרבה לנוס שמה והיא מצער אמלטה נא שמה הלא מצער הוא ותחי נפשי

genesis 19 21   ויאמר אליו הנה נשאתי פניך גם לדבר הזה לבלתי הפכי את העיר אשר דברת

genesis 19 22   מהר המלט שמה כי לא אוכל לעשות דבר עד באך שמה על כן קרא שם העיר צוער

genesis 19 23   השמש יצא על הארץ ולוט בא צערה

genesis 19 24   ו͏יהוה המטיר על סדם ועל עמרה גפרית ואש מאת יהוה מן השמים

genesis 19 25   ו͏יהפך את הערים האל ואת כל הככר ואת כל ישבי הערים וצמח האדמה

genesis 19 26   ותבט אשתו מאחריו ותהי נציב מלח

genesis 19 27   וישכם אברהם בבקר אל המקום אשר עמד שם את פני יהוה

genesis 19 28   וישקף על פני סדם ועמרה ועל כל פני ארץ הככר וירא והנה עלה קיטר הארץ כקיטר הכבשן

genesis 19 29   ויהי בשחת אלהים את ערי הככר ויזכר אלהים את אברהם וישלח את לוט מתוך ההפכה בהפך את הערים אשר ישב בהן לוט

genesis 19 30   ויעל לוט מצוער וישב בהר ושתי בנתיו עמו כי ירא לשבת בצוער וישב במערה הוא ושתי בנתיו

genesis 19 31   ותאמר הבכירה אל הצעירה אבינו זקן ואיש אין בארץ לבוא עלינו כדרך כל הארץ

genesis 19 32   לכה נשקה את אבינו יין ונשכבה עמו ונחיה מאבינו זרע

genesis 19 33   ותשקין את אביהן יין בלילה הוא ותבא הבכירה ותשכב את אביה ולא ידע בשכבה ובקומה

genesis 19 34   ו͏יהי ממחרת ותאמר הבכירה אל הצעירה הן שכבתי אמש את אבי נשקנו יין גם הלילה ובאי שכבי עמו ונחיה מאבינו זרע

genesis 19 35   ותשקין גם בלילה ההוא את אביהן יין ותקם הצעירה ותשכב עמו ולא ידע בשכבה ובקמה

genesis 19 36   ו͏תהרין שתי בנות לוט מאביהן

genesis 19 37   ותלד הבכירה בן ותקרא שמו מואב הוא אבי מואב עד היום

genesis 19 38   והצעירה גם הוא ילדה בן ותקרא שמו בן עמי הוא אבי בני עמון עד היום

genesis 20 1   ויסע משם אברהם ארצה הנגב וישב בין קדש ובין שור ויגר בגרר

genesis 20 2   ויאמר אברהם אל שרה אשתו אחתי הוא וישלח אבימלך מלך גרר ויקח את שרה

genesis 20 3   ויבא אלהים אל אבימלך בחלום הלילה ויאמר לו הנך מת על האשה אשר לקחת והוא בעלת בעל

genesis 20 4   ואבימלך לא קרב אליה ויאמר אדני הגוי גם צדיק תהרג

genesis 20 5   הלא הוא אמר לי אחתי הוא והיא גם הוא א͏מרה אחי הוא בתם לבבי ובנקין כפי עשיתי זאת

genesis 20 6   ויאמר אליו ה͏אלהים בחלם גם אנכי ידעתי כי בתם לבבך עשית זאת ואחשך גם אנכי אותך מחטו לי על כן לא נתתיך לנגע אליה

genesis 20 7   ועתה השב אשת האיש כי נביא הוא ויתפלל ב͏עדך וחיה ואם אינך משיב דע כי מות תמות אתה וכל אשר לך

genesis 20 8   וישכם אבימלך בבקר ויקרא לכל עבדיו וידבר את כל הדברים האלה באזניהם וייראו האנשים מאד

genesis 20 9   ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה מעשים אשר לא יעשו עשית עמדי

genesis 20 10   ויאמר אבימלך אל אברהם מה ראית כי עשית את הדבר הזה

genesis 20 11   ויאמר אברהם כי אמרתי רק אין יראת אלהים במקום הזה והרגוני על דבר אשתי

genesis 20 12   וגם אמנה אחתי בת אבי הוא אך לא בת אמי ותהי לי לאשה

genesis 20 13   ויהי כאשר התעו אתי אלהים מבית אבי ואמר לה זה חסדך אשר תעשי עמדי אל כל המקום אשר נבוא שמה אמרי לי אחי הוא

genesis 20 14   ויקח אבימלך צאן ובקר ועבדים ושפחת ויתן לאברהם וישב לו את שרה אשתו

genesis 20 15   ויאמר אבימלך הנה ארצי לפניך בטוב בעיניך שב

genesis 20 16   ולשרה אמר הנה נתתי אלף כסף לאחיך הנה הוא לך כסות עינים לכל אשר אתך ואת כל ונכחת

genesis 20 17   ויתפלל אברהם אל האלהים וירפא אלהים את אבימלך ואת אשתו ואמהתיו וילדו

genesis 20 18   כי עצר עצר יהוה בעד כל רחם לבית אבימלך על דבר שרה אשת אברהם

genesis 21 1   ו͏יהוה פקד את שרה כאשר אמר ויעש יהוה לשרה כאשר דבר

genesis 21 2   ותהר ותלד שרה לאברהם בן לזקניו למועד אשר דבר אתו אלהים

genesis 21 3   ויקרא אברהם את שם בנו הנולד לו אשר ילדה לו שרה יצחק

genesis 21 4   וימל אברהם את יצחק בנו בן שמנת ימים כאשר צוה אתו אלהים

genesis 21 5   ואברהם בן מאת שנה בהולד לו את יצחק בנו

genesis 21 6   ותאמר שרה צחק עשה לי אלהים כל השמע יצחק לי

genesis 21 7   ותאמר מי מלל לאברהם היניקה בנים שרה כי ילדתי בן לזקניו

genesis 21 8   ויגדל הילד ויגמל ויעש אברהם משתה גדול ביום הגמל את יצחק

genesis 21 9   ותרא שרה את בן הגר המצרית אשר ילדה לאברהם מצחק

genesis 21 10   ותאמר לאברהם גרש האמה הזאת ואת בנה כי לא יירש בן האמה הזאת עם בני עם יצחק

genesis 21 11   וירע הדבר מאד בעיני אברהם על אודת בנו

genesis 21 12   ויאמר אלהים אל אברהם אל ירע בעיניך על הנער ועל אמתך כל אשר תאמר אליך שרה שמע בקלה כי ביצחק יקרא לך זרע

genesis 21 13   וגם את בן האמה לגוי אשימנו כי זרעך הוא

genesis 21 14   וישכם אברהם בבקר ויקח לחם וחמת מים ויתן אל הגר שם על שכמה ואת הילד וישלחה ותלך ותתע במדבר באר שבע

genesis 21 15   ויכלו המים מן החמת ותשלך את הילד תחת אחד השיחם

genesis 21 16   ותלך ותשב לה מנגד הרחק כמטחוי קשת כי א͏מרה אל אראה במות הילד ותשב מנגד ותשא את קלה ותבך

genesis 21 17   וישמע אלהים את קול הנער ויקרא מלאך אלהים אל הגר מן השמים ויאמר לה מה לך הגר אל תיראי כי שמע אלהים אל קול הנער באשר הוא שם

genesis 21 18   קומי שאי את הנער והחזיקי את ידך בו כי לגוי גדול אשימנו

genesis 21 19   ויפקח אלהים את עיניה ותרא באר מים ותלך ותמלא את החמת מים ותשק את הנער

genesis 21 20   ויהי אלהים את הנער ויגדל וישב במדבר ויהי רבה קשת

genesis 21 21   וישב במדבר פארן ותקח לו אמו אשה מארץ מצרים

genesis 21 22   ו͏יהי בעת ההוא ויאמר אבימלך ופיכל שר צבאו אל אברהם לאמר אלהים עמך בכל אשר אתה עשה

genesis 21 23   ועתה השבעה לי באלהים הנה אם תשקר לי ולניני ולנכדי כחסד אשר עשיתי עמך תעשה עמדי ועם הארץ אשר גרתה בה

genesis 21 24   ויאמר אברהם אנכי אשבע

genesis 21 25   והוכח אברהם את אבימלך על אדות באר המים אשר גזלו עבדי אבימלך

genesis 21 26   ויאמר אבימלך לא ידעתי מי עשה את הדבר הזה וגם אתה לא הגדת לי וגם אנכי לא שמעתי בלתי היום

genesis 21 27   ויקח אברהם צאן ובקר ויתן לאבימלך ויכרתו שניהם ברית

genesis 21 28   ויצב אברהם את שבע כבשת הצאן לבדהן

genesis 21 29   ויאמר אבימלך אל אברהם מה הנה שבע כבשת האלה אשר הצבת לבדנה

genesis 21 30   ויאמר כי את שבע כבשת תקח מידי בעבור תהיה לי לעדה כי חפרתי את הבאר הזאת

genesis 21 31   על כן קרא למקום ההוא באר שבע כי שם נשבעו שניהם

genesis 21 32   ויכרתו ברית בבאר שבע ויקם אבימלך ופיכל שר צבאו וישבו אל ארץ פלשתים

genesis 21 33   ויטע אשל בבאר שבע ויקרא שם בשם יהוה אל עולם

genesis 21 34   ויגר אברהם בארץ פלשתים ימים רבים

genesis 22 1   ויהי אחר הדברים האלה והאלהים נסה את אברהם ויאמר אליו אברהם ויאמר הנני

genesis 22 2   ויאמר קח נא את בנך את יחידך אשר אהבת את יצחק ולך לך אל ארץ המריה והעלהו שם לעלה על אחד ההרים אשר אמר אליך

genesis 22 3   וישכם אברהם בבקר ויחבש את חמרו ויקח את שני נעריו אתו ואת יצחק בנו ויבקע עצי עלה ויקם וילך אל המקום אשר אמר לו האלהים

genesis 22 4   ביום השלישי וישא אברהם את עיניו וירא את המקום מרחק

genesis 22 5   ויאמר אברהם אל נעריו שבו לכם פה עם החמור ואני והנער נלכה עד כה ונשתחוה ונשובה אליכם

genesis 22 6   ויקח אברהם את עצי העלה וישם על יצחק בנו ויקח בידו את האש ואת המאכלת וילכו שניהם יחדו

genesis 22 7   ויאמר יצחק אל אברהם אביו ויאמר אבי ויאמר הנני בני ויאמר הנה האש והעצים ואיה השה לעלה

genesis 22 8   ויאמר אברהם אלהים יראה לו השה לעלה בני וילכו שניהם יחדו

genesis 22 9   ויבאו אל המקום אשר אמר לו האלהים ויבן שם אברהם את המזבח ויערך את העצים ויעקד את יצחק בנו וישם אתו על המזבח ממעל לעצים

genesis 22 10   וישלח אברהם את ידו ויקח את המאכלת לשחט את בנו

genesis 22 11   ויקרא אליו מלאך יהוה מן השמים ויאמר אברהם אברהם ויאמר הנני

genesis 22 12   ויאמר אל תשלח ידך אל הנער ואל תעש לו מאומה כי עתה ידעתי כי ירא אלהים אתה ולא חשכת את בנך את יחידך ממני

genesis 22 13   וישא אברהם את עיניו וירא והנה איל אחר נאחז בסבך בקרניו וילך אברהם ויקח את האיל ויעלהו לעלה תחת בנו

genesis 22 14   ויקרא אברהם שם המקום ההוא יהוה יראה אשר יאמר היום בהר יהוה יראה

genesis 22 15   ויקרא מלאך יהוה אל אברהם שנית מן השמים

genesis 22 16   ויאמר בי נשבעתי נאם יהוה כי יען אשר עשית את הדבר הזה ולא חשכת את בנך את יחידך

genesis 22 17   כי ברך אברכך והרבה ארבה את זרעך ככוכבי השמים וכחול אשר על שפת הים וירש זרעך את שער איביו

genesis 22 18   והתברכו בזרעך כל גויי הארץ עקב אשר שמעת בקלי

genesis 22 19   וישב אברהם אל נעריו ויקמו וילכו יחדו אל באר שבע וישב אברהם בבאר שבע

genesis 22 20   ויהי אחרי הדברים האלה ויגד לאברהם לאמר הנה ילדה מלכה גם הוא בנים לנחור אחיך

genesis 22 21   את עוץ בכרו ואת בוז אחיו ואת קמואל אבי ארם

genesis 22 22   ואת כשד ואת חזו ואת פלדש ואת ידלף ואת בתואל

genesis 22 23   ובתואל ילד את רבקה שמנה אלה ילדה מלכה לנחור אחי אברהם

genesis 22 24   ופילגשו ושמה ראומה ותלד גם הוא את טבח ואת גחם ואת תחש ואת מעכה

genesis 23 1   ויהיו חיי שרה מאה שנה ועשרים שנה ושבע שנים שני חיי שרה

genesis 23 2   ותמת שרה בקרית ארבע הוא חברון בארץ כנען ויבא אברהם לספד לשרה ולבכתה

genesis 23 3   ויקם אברהם מעל פני מתו וידבר אל בני חת לאמר

genesis 23 4   גר ותושב אנכי עמכם תנו לי אחזת קבר עמכם ואקברה מתי מלפני

genesis 23 5   ויענו בני חת את אברהם לאמר לו

genesis 23 6   שמענו אדני נשיא אלהים אתה בתוכנו במבחר קברינו קבר את מתך איש ממנו את קברו לא יכלה ממך מקבר מתך

genesis 23 7   ויקם אברהם וישתחו לעם הארץ לבני חת

genesis 23 8   וידבר אתם לאמר אם יש את נפשכם לקבר את מתי מלפני שמעוני ופגעו לי בעפרון בן צחר

genesis 23 9   ויתן לי את מערת המכפלה אשר לו אשר בקצה שדהו בכסף מלא יתננה לי בתוככם לאחזת קבר

genesis 23 10   ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר

genesis 23 11   לא אדני שמעני השדה נתתי לך והמערה אשר בו לך נתתיה לעיני בני עמי נתתיה לך קבר מתך

genesis 23 12   וישתחו אברהם לפני עם הארץ

genesis 23 13   וידבר אל עפרון באזני עם הארץ לאמר אך אם אתה לו שמעני נתתי כסף השדה קח ממני ואקברה את מתי שמה

genesis 23 14   ויען עפרון את אברהם לאמר לו

genesis 23 15   אדני שמעני ארץ ארבע מאת שקל כסף ביני ובינך מה הוא ואת מתך קבר

genesis 23 16   וישמע אברהם אל עפרון וישקל אברהם לעפרן את הכסף אשר דבר באזני בני חת ארבע מאות שקל כסף עבר לסחר

genesis 23 17   ויקם שדה עפרון אשר במכפלה אשר לפני ממרא השדה והמערה אשר בו וכל העץ אשר בשדה אשר בכל גבלו סביב

genesis 23 18   לאברהם למקנה לעיני בני חת בכל באי שער עירו

genesis 23 19   ואחרי כן קבר אברהם את שרה אשתו אל מערת שדה המכפלה על פני ממרא הוא חברון בארץ כנען

genesis 23 20   ויקם השדה והמערה אשר בו לאברהם לאחזת קבר מאת בני חת

genesis 24 1   ואברהם זקן בא בימים ו͏יהוה ברך את אברהם בכל

genesis 24 2   ויאמר אברהם אל עבדו זקן ביתו המשל בכל אשר לו שים נא ידך תחת ירכי

genesis 24 3   ואשביעך ב͏יהוה אלהי השמים ו͏אלהי הארץ אשר לא תקח אשה לבני מבנות הכנעני אשר אנכי יושב בקרבו

genesis 24 4   כי אל ארצי ואל מולדתי תלך ולקחת אשה לבני ליצחק

genesis 24 5   ויאמר אליו העבד אולי לא תאבה האשה ללכת אחרי אל הארץ הזאת ההשב אשיב את בנך אל הארץ אשר יצאת משם

genesis 24 6   ויאמר אליו אברהם השמר לך פן תשיב את בני שמה

genesis 24 7   יהוה אלהי השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת הוא ישלח מלאכו לפניך ולקחת אשה לבני משם

genesis 24 8   ואם לא תאבה האשה ללכת אחריך ונקית משבעתי זאת רק את בני לא תשב שמה

genesis 24 9   וישם העבד את ידו תחת ירך אברהם אדניו וישבע לו על הדבר הזה

genesis 24 10   ויקח העבד עשרה גמלים מגמלי אדניו וילך וכל טוב אדניו בידו ויקם וילך אל ארם נ͏הרים אל עיר נחור

genesis 24 11   ויברך הגמלים מחוץ לעיר אל באר המים לעת ערב לעת צאת השאבת

genesis 24 12   ויאמר יהוה אלהי אדני אברהם הקרה נא לפני היום ועשה חסד עם אדני אברהם

genesis 24 13   הנה אנכי נצב על עין המים ובנות אנשי העיר יצאת לשאב מים

genesis 24 14   והיה הנער אשר אמר אליה הטי נא כדך ואשתה ואמרה שתה וגם גמליך אשקה אתה הכחת לעבדך ליצחק ובה אדע כי עשית חסד עם אדני

genesis 24 15   ויהי הוא טרם כלה לדבר והנה רבקה יצאת אשר ילדה לבתואל בן מלכה אשת נחור אחי אברהם וכדה על שכמה

genesis 24 16   והנער טבת מראה מאד בתולה ואיש לא ידעה ותרד העינה ותמלא כדה ותעל

genesis 24 17   וירץ העבד לקראתה ויאמר הגמיאיני נא מעט מים מכדך

genesis 24 18   ותאמר שתה אדני ותמהר ותרד כדה על ידה ותשקהו

genesis 24 19   ותכל להשקתו ותאמר גם לגמליך אשאב עד אם כלו לשתת

genesis 24 20   ותמהר ותער כדה אל השקת ותרץ עוד אל הבאר לשאב ותשאב לכל גמליו

genesis 24 21   והאיש משתאה לה מחריש לדעת ה͏הצליח יהוה דרכו אם לא

genesis 24 22   ויהי כאשר כלו הגמלים לשתות ויקח האיש נזם זהב בקע משקלו ושני צמידים על ידיה עשרה זהב משקלם

genesis 24 23   ויאמר בת מי את הגידי נא לי היש בית אביך מקום לנו ללין

genesis 24 24   ותאמר אליו בת בתואל אנכי בן מלכה אשר ילדה לנחור

genesis 24 25   ותאמר אליו גם תבן גם מספוא רב עמנו גם מקום ללון

genesis 24 26   ויקד האיש וישתחו ל͏יהוה

genesis 24 27   ויאמר ברוך יהוה אלהי אדני אברהם אשר לא עזב חסדו ואמתו מעם אדני אנכי בדרך נחני יהוה בית אחי אדני

genesis 24 28   ותרץ הנער ותגד לבית אמה כדברים האלה

genesis 24 29   ולרבקה אח ושמו לבן וירץ לבן אל האיש החוצה אל העין

genesis 24 30   ויהי כראת את הנזם ואת הצמדים על ידי אחתו וכשמעו את דברי רבקה אחתו לאמר כה דבר אלי האיש ויבא אל האיש והנה עמד על הגמלים על העין

genesis 24 31   ויאמר בוא ברוך יהוה למה תעמד בחוץ ואנכי פניתי הבית ומקום לגמלים

genesis 24 32   ויבא האיש הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשים אשר אתו

genesis 24 33   ויישם ויושם לפניו לאכל ויאמר לא אכל עד אם דברתי דברי ויאמר דבר

genesis 24 34   ויאמר עבד אברהם אנכי

genesis 24 35   ויהוה ברך את אדני מאד ויגדל ויתן לו צאן ובקר וכסף וזהב ועבדם ושפחת וגמלים וחמרים

genesis 24 36   ותלד שרה אשת אדני בן ל͏אדני אחרי זקנתה ויתן לו את כל אשר לו

genesis 24 37   וישבעני אדני לאמר לא תקח אשה לבני מבנות הכנעני אשר אנכי ישב בארצו

genesis 24 38   אם לא אל בית אבי תלך ואל משפחתי ולקחת אשה לבני

genesis 24 39   ואמר אל אדני אלי לא תלך האשה אחרי

genesis 24 40   ויאמר אלי יהוה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי

genesis 24 41   אז תנקה מאלתי כי תבוא אל משפחתי ואם לא יתנו לך והיית נקי מאלתי

genesis 24 42   ואבא היום אל העין ואמר יהוה אלהי אדני אברהם אם ישך נא מצליח דרכי אשר אנכי הלך עליה

genesis 24 43   הנה אנכי נצב על עין המים והיה העלמה היצאת לשאב ואמרתי אליה השקיני נא מעט מים מכדך

genesis 24 44   ואמרה אלי גם אתה שתה וגם לגמליך אשאב הוא ה͏אשה אשר הכיח יהוה לבן אדני

genesis 24 45   אני טרם אכלה לדבר אל לבי והנה רבקה יצאת וכדה על שכמה ותרד העינה ותשאב ואמר אליה השקיני נא

genesis 24 46   ותמהר ותורד כדה מעליה ותאמר שתה וגם גמליך אשקה ואשת וגם הגמלים השקתה

genesis 24 47   ואשאל אתה ואמר בת מי את ותאמר בת בתואל בן נחור אשר ילדה לו מלכה ואשם הנזם על אפה והצמידים על ידיה

genesis 24 48   ואקד ואשתחוה ליהוה ואברך את יהוה אלהי אדני אברהם אשר הנחני בדרך אמת לקחת את בת אחי אדני לבנו

genesis 24 49   ועתה אם ישכם עשים חסד ו͏אמת את אדני הגידו לי ואם לא הגידו לי ואפנה על ימין או על שמאל

genesis 24 50   ויען לבן ובתואל ויאמרו מיהוה יצא הדבר לא נוכל דבר אליך רע או טוב

genesis 24 51   הנה רבקה לפניך קח ולך ותהי אשה לבן אדניך כאשר דבר יהוה

genesis 24 52   ויהי כאשר שמע עבד אברהם את דבריהם וישתחו ארצה ל͏יהוה

genesis 24 53   ויוצא העבד כלי כסף וכלי זהב ובגדים ויתן לרבקה ומגדנת נתן לאחיה ולאמה

genesis 24 54   ויאכלו וישתו הוא והאנשים אשר עמו וילינו ויקומו בבקר ויאמר שלחני ל͏אדני

genesis 24 55   ויאמר אחיה ואמה תשב הנער אתנו ימים או עשור אחר תלך

genesis 24 56   ויאמר אלהם אל תאחרו אתי ו͏יהוה הצליח דרכי שלחוני ואלכה ל͏אדני

genesis 24 57   ויאמרו נקרא לנער ונשאלה את פיה

genesis 24 58   ויקראו לרבקה ויאמרו אליה התלכי עם האיש הזה ותאמר אלך

genesis 24 59   וישלחו את רבקה אחתם ואת מנקתה ואת עבד אברהם ואת אנשיו

genesis 24 60   ויברכו את רבקה ויאמרו לה אחתנו את היי לאלפי רבבה ויירש זרעך את שער שנאיו

genesis 24 61   ותקם רבקה ונערתיה ותרכבנה על הגמלים ותלכנה אחרי האיש ויקח העבד את רבקה וילך

genesis 24 62   ויצחק בא מבוא באר לחי ראי והוא יושב בארץ הנגב

genesis 24 63   ויצא יצחק לשוח בשדה לפנות ערב וישא עיניו וירא והנה גמלים באים

genesis 24 64   ותשא רבקה את עיניה ותרא את יצחק ותפל מעל הגמל

genesis 24 65   ותאמר אל העבד מי האיש הלזה ההלך בשדה לקראתנו ויאמר העבד הוא אדני ותקח הצעיף ותתכס

genesis 24 66   ויספר העבד ליצחק את כל הדברים אשר עשה

genesis 24 67   ויבאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו

genesis 25 1   ויסף אברהם ויקח אשה ושמה קטורה

genesis 25 2   ותלד לו את זמרן ואת יקשן ואת מדן ואת מדין ואת ישבק ואת שוח

genesis 25 3   ויקשן ילד את שבא ואת דדן ובני דדן היו אשורם ולטושים ולאמים

genesis 25 4   ובני מדין עיפה ועפר וחנך ואבידע ואלדעה כל אלה בני קטורה

genesis 25 5   ויתן אברהם את כל אשר לו ליצחק

genesis 25 6   ולבני הפילגשים אשר לאברהם נתן אברהם מתנת וישלחם מעל יצחק בנו בעודנו חי קדמה אל ארץ קדם

genesis 25 7   ואלה ימי שני חיי אברהם אשר חי מאת שנה ושבעים שנה וחמש שנים

genesis 25 8   ויגוע וימת אברהם בשיבה טובה זקן ושבע ויאסף אל עמיו

genesis 25 9   ויקברו אתו יצחק וישמעאל בניו אל מערת המכפלה אל שדה עפרן בן צחר החתי אשר על פני ממרא

genesis 25 10   השדה אשר קנה אברהם מאת בני חת שמה קבר אברהם ושרה אשתו

genesis 25 11   ויהי אחרי מות אברהם ויברך אלהים את יצחק בנו וישב יצחק עם באר לחי ראי

genesis 25 12   ואלה תלדת ישמעאל בן אברהם אשר ילדה הגר המצרית שפחת שרה לאברהם

genesis 25 13   ואלה שמות בני ישמעאל בשמתם לתולדתם בכר ישמעאל נבית וקדר ואדבאל ומבשם

genesis 25 14   ומשמע ודומה ומשא

genesis 25 15   חדד ותימא יטור נפיש וקדמה

genesis 25 16   אלה הם בני ישמעאל ואלה שמתם בחצריהם ובטירתם שנים עשר נשיאם לאמתם

genesis 25 17   ואלה שני חיי ישמעאל מאת שנה ושלשים שנה ושבע שנים ויגוע וימת ויאסף אל עמיו

genesis 25 18   וישכנו מ͏חוילה עד שור אשר על פני מצרים באכה אשורה על פני כל אחיו נפל

genesis 25 19   ואלה תולדת יצחק בן אברהם אברהם הוליד את יצחק

genesis 25 20   ויהי יצחק בן ארבעים שנה בקחתו את רבקה בת בתואל ה͏ארמי מפדן ארם אחות לבן הארמי לו לאשה

genesis 25 21   ויעתר יצחק ל͏יהוה לנכח אשתו כי עקרה הוא ויעתר לו יהוה ותהר רבקה אשתו

genesis 25 22   ויתרצצו הבנים בקרבה ותאמר אם כן למה זה אנכי ותלך לדרש את יהוה

genesis 25 23   ויאמר יהוה לה שני גיים גוים בבטנך ושני לאמים ממעיך יפרדו ולאם מלאם יאמץ ורב יעבד צעיר

genesis 25 24   וימלאו ימיה ללדת והנה תומם בבטנה

genesis 25 25   ויצא הראשון אדמוני כלו כאדרת שער ויקראו שמו עשו

genesis 25 26   ואחרי כן יצא אחיו וידו אחזת בעקב עשו ויקרא שמו יעקב ויצחק בן ששים שנה בלדת אתם

genesis 25 27   ו͏יגדלו הנערים ויהי עשו איש ידע ציד איש שדה ויעקב איש תם ישב אהלים

genesis 25 28   ויאהב יצחק את עשו כי ציד בפיו ורבקה אהבת את יעקב

genesis 25 29   ויזד יעקב נזיד ויבא עשו מן השדה והוא עיף

genesis 25 30   ויאמר עשו אל יעקב הלעיטני נא מן האדם האדם הזה כי עיף אנכי על כן קרא שמו אדום

genesis 25 31   ויאמר יעקב מכרה כיום את בכרתך לי

genesis 25 32   ויאמר עשו הנה אנכי הולך למות ולמה זה לי בכרה

genesis 25 33   ויאמר יעקב השבעה לי כיום וישבע לו וימכר את בכרתו ליעקב

genesis 25 34   ויעקב נתן לעשו לחם ונזיד עדשים ויאכל וישת ויקם וילך ויבז עשו את הבכרה

genesis 26 1   ויהי רעב בארץ מלבד הרעב הראשון אשר היה בימי אברהם וילך יצחק אל אבימלך מלך פלשתים גררה

genesis 26 2   וירא אליו יהוה ויאמר אל תרד מצרימה שכן בארץ אשר אמר אליך

genesis 26 3   גור בארץ הזאת ואהיה עמך ואברכך כי לך ולזרעך אתן את כל הארצת האל והקמתי את השבעה אשר נשבעתי לאברהם אביך

genesis 26 4   והרביתי את זרעך ככוכבי השמים ונתתי לזרעך את כל הארצת האל והתברכו בזרעך כל גויי הארץ

genesis 26 5   עקב אשר שמע אברהם בקלי וישמר משמרתי מצותי חקותי ותורתי

genesis 26 6   וישב יצחק בגרר

genesis 26 7   וישאלו אנשי המקום לאשתו ויאמר אחתי הוא כי ירא לאמר אשתי פן יהרגני אנשי המקום על רבקה כי טובת מראה היא

genesis 26 8   ויהי כי ארכו לו שם הימים וישקף אבימלך מלך פלשתים בעד ה͏חלון וירא והנה יצחק מצחק את רבקה אשתו

genesis 26 9   ויקרא אבימלך ליצחק ויאמר אך הנה אשתך הוא ואיך אמרת אחתי הוא ויאמר אליו יצחק כי אמרתי פן אמות עליה

genesis 26 10   ויאמר אבימלך מה זאת עשית לנו כמעט שכב אחד העם את אשתך והבאת עלינו אשם

genesis 26 11   ויצו אבימלך את כל העם לאמר הנגע באיש הזה ובאשתו מות יומת

genesis 26 12   ויזרע יצחק בארץ ההוא וימצא בשנה ההוא מאה שערים ו͏יברכהו יהוה

genesis 26 13   ויגדל האיש וילך הלוך וגדל עד כי גדל מאד

genesis 26 14   ו͏יהי לו מקנה צאן ומקנה בקר ועבדה רבה ויקנאו אתו פלשתים

genesis 26 15   וכל הבארת אשר חפרו עבדי אביו בימי אברהם אביו סתמום פלשתים וימלאום עפר

genesis 26 16   ויאמר אבימלך אל יצחק לך מ͏עמנו כי עצמת ממנו מאד

genesis 26 17   וילך משם יצחק ויחן בנחל גרר וישב שם

genesis 26 18   וישב יצחק ויחפר את בארת המים אשר חפרו בימי אברהם אביו ויסתמום פלשתים אחרי מות אברהם ויקרא להן שמות כשמת אשר קרא להן אביו

genesis 26 19   ויחפרו עבדי יצחק בנחל וימצאו שם באר מים חיים

genesis 26 20   ויריבו רעי גרר עם רעי יצחק לאמר לנו המים ויקרא שם הבאר עשק כי התעשקו עמו

genesis 26 21   ויחפרו באר אחרת ויריבו גם עליה ויקרא שמה שטנה

genesis 26 22   ויעתק משם ויחפר באר אחרת ולא רבו עליה ויקרא שמה רחבות ויאמר כי עתה הרחיב יהוה לנו ופרינו בארץ

genesis 26 23   ויעל משם באר שבע

genesis 26 24   וירא אליו יהוה בלילה ההוא ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי

genesis 26 25   ויבן שם מזבח ויקרא בשם יהוה ויט שם אהלו ויכרו שם עבדי יצחק באר

genesis 26 26   ואבימלך הלך אליו מגרר ואחזת מרעהו ופיכל שר צבאו

genesis 26 27   ויאמר אלהם יצחק מדוע באתם אלי ואתם שנאתם אתי ותשלחוני מאתכם

genesis 26 28   ויאמרו ראו ראינו כי היה יהוה עמך ונאמר תהי נא אלה בינותינו בינינו ובינך ונכרתה ברית עמך

genesis 26 29   אם תעשה עמנו רעה כאשר לא נגענוך וכאשר עשינו עמך רק טוב ונשלחך בשלום אתה עתה ברוך יהוה

genesis 26 30   ויעש להם משתה ויאכלו וישתו

genesis 26 31   וישכימו בבקר וישבעו איש לאחיו וישלחם יצחק וילכו מאתו בשלום

genesis 26 32   ויהי ביום ההוא ויבאו עבדי יצחק ויגדו לו על אדות הבאר אשר חפרו ויאמרו לו מצאנו מים

genesis 26 33   ויקרא אתה שבעה על כן שם העיר באר שבע עד היום הזה

genesis 26 34   ויהי עשו בן ארבעים שנה ויקח אשה את יהודית בת בארי החתי ואת בשמת בת אילן ה͏חתי

genesis 26 35   ותהיין מרת רוח ליצחק ולרבקה

genesis 27 1   ויהי כי זקן יצחק ותכהין עיניו מראת ויקרא את עשו בנו הגדל ויאמר אליו בני ויאמר אליו הנני

genesis 27 2   ויאמר הנה נא זקנתי לא ידעתי יום מותי

genesis 27 3   ועתה שא נא כליך תליך וקשתך וצא השדה וצודה לי צידה ציד

genesis 27 4   ועשה לי מטעמים כאשר אהבתי והביאה לי ואכלה בעבור תברכך נפשי בטרם אמות

genesis 27 5   ורבקה שמעת בדבר יצחק אל עשו בנו וילך עשו השדה לצוד ציד להביא

genesis 27 6   ורבקה אמרה אל יעקב בנה לאמר הנה שמעתי את אביך מדבר אל עשו אחיך לאמר

genesis 27 7   הביאה לי ציד ועשה לי מטעמים ואכלה ואברככה לפני יהוה לפני מותי

genesis 27 8   ועתה בני שמע בקלי לאשר אני מצוה אתך

genesis 27 9   לך נא אל הצאן וקח לי משם שני גדיי עזים טבים וא͏עשה אתם מטעמים לאביך כאשר אהב

genesis 27 10   והבאת לאביך ואכל בעבר אשר יברכך לפני מותו

genesis 27 11   ויאמר יעקב אל רבקה אמו הן עשו אחי איש שער ואנכי איש חלק

genesis 27 12   אולי ימשני אבי והייתי בעיניו כמתעתע והבאתי עלי קללה ולא ברכה

genesis 27 13   ותאמר לו אמו עלי קללתך בני אך שמע בקלי ולך קח לי

genesis 27 14   וילך ויקח ויבא לאמו ותעש אמו מטעמים כאשר אהב אביו

genesis 27 15   ותקח רבקה את בגדי עשו בנה הגדל החמדת אשר אתה בבית ותלבש את יעקב בנה הקטן

genesis 27 16   ואת ערת גדיי העזים הלבישה על ידיו ועל חלקת צואריו

genesis 27 17   ותתן את המטעמים ואת הלחם אשר עשתה ביד יעקב בנה

genesis 27 18   ויבא אל אביו ויאמר אבי ויאמר הנני מי אתה בני

genesis 27 19   ויאמר יעקב אל אביו אנכי עשו בכרך עשיתי כאשר דברת אלי קום נא שבה ואכלה מצידי בעבור תברכני נפשך

genesis 27 20   ויאמר יצחק אל בנו מה זה מהרת למצא בני ויאמר כי הקרה יהוה אלהיך לפני

genesis 27 21   ויאמר יצחק אל יעקב גשה נא ואמשך בני האתה זה בני עשו אם לא

genesis 27 22   ויגש יעקב אל יצחק אביו וימשהו ויאמר הקל קול יעקב והידים ידי עשו

genesis 27 23   ולא הכירו כי היו ידיו כידי עשו אחיו שערת ויברכהו

genesis 27 24   ויאמר אתה זה בני עשו ויאמר אני

genesis 27 25   ויאמר הגשה לי ואכלה מציד בני למען תברכך נפשי ויגש לו ויאכל ויבא לו יין וישת

genesis 27 26   ויאמר אליו יצחק אביו גשה נא ושקה לי בני

genesis 27 27   ויגש וישק לו וירח את ריח בגדיו ו͏יברכהו ויאמר ראה ריח בני כריח שדה אשר ברכו יהוה

genesis 27 28   ויתן לך האלהים מטל השמים ומשמני הארץ ורב דגן ותירש

genesis 27 29   י͏עבדוך עמים וישתחו וישתחוו לך לאמים הוה גביר לאחיך וישתחוו לך בני אמך ארריך ארור ומברכיך ברוך

genesis 27 30   ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו ועשו אחיו בא מצידו

genesis 27 31   ויעש גם הוא מטעמים ויבא לאביו ויאמר לאביו יקם אבי ויאכל מציד בנו בעבור תברכני נפשך

genesis 27 32   ויאמר לו יצחק אביו מי אתה ויאמר אני בנך בכרך עשו

genesis 27 33   ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו גם ברוך יהיה

genesis 27 34   כשמע עשו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי

genesis 27 35   ויאמר בא אחיך במרמה ויקח ברכתך

genesis 27 36   ויאמר הכי קרא שמו יעקב ו͏יעקבני זה פעמים את בכרתי לקח והנה עתה לקח ברכתי ויאמר הלא אצלת לי ברכה

genesis 27 37   ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו ולכה אפוא מה א͏עשה בני

genesis 27 38   ויאמר עשו אל אביו הברכה אחת הוא לך אבי ברכני גם אני אבי וישא עשו קלו ויבך

genesis 27 39   ויען יצחק אביו ויאמר אליו הנה משמני הארץ יהיה מושבך ומטל השמים מעל

genesis 27 40   ועל חרבך תחיה ואת אחיך תעבד והיה כאשר תריד ופרקת עלו מעל צוארך

genesis 27 41   וישטם עשו את יעקב על הברכה אשר ברכו אביו ויאמר עשו בלבו יקרבו ימי אבל אבי ואהרגה את יעקב אחי

genesis 27 42   ויגד לרבקה את דברי עשו בנה הגדל ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך

genesis 27 43   ועתה בני שמע בקלי וקום ברח לך אל לבן אחי חרנה

genesis 27 44   וישבת עמו ימים אחדים עד אשר תשוב חמת אחיך

genesis 27 45   עד שוב אף אחיך ממך ושכח את אשר עשית לו ושלחתי ולקחתיך משם למה אשכל גם שניכם יום אחד

genesis 27 46   ותאמר רבקה אל יצחק קצתי בחיי מפני בנות חת אם לקח יעקב אשה מבנות חת כאלה מבנות הארץ למה לי חיים

genesis 28 1   ויקרא יצחק אל יעקב ויברך אתו ויצוהו ויאמר לו לא תקח אשה מבנות כנען

genesis 28 2   קום לך פדנה ארם ביתה בתואל אבי אמך וקח לך משם אשה מבנות לבן אחי אמך

genesis 28 3   ואל שדי יברך אתך ויפרך וירבך והיית לקהל עמים

genesis 28 4   ויתן לך את ברכת אברהם לך ולזרעך אתך לרשתך את ארץ מגריך אשר נתן אלהים לאברהם

genesis 28 5   וישלח יצחק את יעקב וילך פדנה ארם אל לבן בן בתואל הארמי אחי רבקה אם יעקב ועשו

genesis 28 6   וירא עשו כי ברך יצחק את יעקב ושלח אתו פדנה ארם לקחת לו משם אשה בברכו אתו ויצו עליו לאמר לא תקח אשה מבנות כנען

genesis 28 7   וישמע יעקב אל אביו ואל אמו וילך פדנה ארם

genesis 28 8   וירא עשו כי רעות בנות כנען בעיני יצחק אביו

genesis 28 9   וילך עשו אל ישמעאל ויקח את מחלת בת ישמעאל בן אברהם אחות נביות על נשיו לו לאשה

genesis 28 10   ויצא יעקב מבאר שבע וילך חרנה

genesis 28 11   ויפגע במקום וילן שם כי בא השמש ויקח מאבני המקום וישם מראשתיו וישכב במקום ההוא

genesis 28 12   ו͏יחלם והנה סלם מצב ארצה וראשו מגיע השמימה והנה מלאכי אלהים עלים וירדים בו

genesis 28 13   והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשר אתה שכב עליה לך אתננה ולזרעך

genesis 28 14   והיה זרעך כעפר הארץ ופרצת ימה וקדמה וצפנה ונגבה ונברכו בך כל משפחת האדמה ובזרעך

genesis 28 15   והנה אנכי עמך ושמרתיך בכל אשר תלך והשבתיך אל האדמה הזאת כי לא א͏עזבך עד אשר אם עשיתי את אשר דברתי לך

genesis 28 16   וייקץ יעקב משנתו ויאמר אכן יש יהוה במקום הזה ואנכי לא ידעתי

genesis 28 17   ויירא ויאמר מה נורא המקום הזה אין זה כי אם בית אלהים וזה שער השמים

genesis 28 18   וישכם יעקב בבקר ויקח את האבן אשר שם מראשתיו וישם אתה מצבה ויצק שמן על ראשה

genesis 28 19   ויקרא את שם המקום ההוא בית אל ואולם לוז שם העיר לראשנה

genesis 28 20   וידר יעקב נדר לאמר אם יהיה אלהים עמדי ושמרני בדרך הזה אשר אנכי הולך ונתן לי לחם לאכל ובגד ללבש

genesis 28 21   ושבתי בשלום אל בית אבי והיה יהוה לי לאלהים

genesis 28 22   והאבן הזאת אשר שמתי מצבה יהיה בית אלהים וכל אשר תתן לי עשר אעשרנו לך

genesis 29 1   וישא יעקב רגליו וילך ארצה בני קדם

genesis 29 2   וירא והנה באר בשדה והנה שם שלשה עדרי צאן רבצים עליה כי מן הבאר ההוא ישקו העדרים והאבן גדלה על פי הבאר

genesis 29 3   ונאספו שמה כל העדרים וגללו את האבן מעל פי הבאר והשקו את הצאן והשיבו את האבן על פי הבאר למקמה

genesis 29 4   ויאמר להם יעקב אחי מאין אתם ויאמרו מחרן אנחנו

genesis 29 5   ויאמר להם הידעתם את לבן בן נחור ויאמרו ידענו

genesis 29 6   ויאמר להם השלום לו ויאמרו שלום והנה רחל בתו באה עם הצאן

genesis 29 7   ויאמר הן עוד היום גדול לא עת האסף המקנה השקו הצאן ולכו רעו

genesis 29 8   ויאמרו לא נוכל עד אשר יאספו כל העדרים וגללו את האבן מעל פי הבאר והשקינו הצאן

genesis 29 9   עודנו מדבר עמם ורחל באה עם הצאן אשר לאביה כי רעה הוא

genesis 29 10   ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו

genesis 29 11   וישק יעקב לרחל וישא את קלו ויבך

genesis 29 12   ויגד יעקב לרחל כי אחי אביה הוא וכי בן רבקה הוא ותרץ ותגד לאביה

genesis 29 13   ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה

genesis 29 14   ויאמר לו לבן אך עצמי ובשרי אתה וישב עמו חדש ימים

genesis 29 15   ויאמר לבן ליעקב הכי אחי אתה ועבדתני חנם הגידה לי מה משכרתך

genesis 29 16   וללבן שתי בנות שם הגדלה לאה ושם הקטנה רחל

genesis 29 17   ועיני לאה רכות ורחל היתה יפת תאר ויפת מראה

genesis 29 18   ויאהב יעקב את רחל ויאמר א͏עבדך שבע שנים ברחל בתך הקטנה

genesis 29 19   ויאמר לבן טוב תתי אתה לך מתתי אתה לאיש אחר שבה עמדי

genesis 29 20   ויעבד יעקב ברחל שבע שנים ויהיו בעיניו כימים אחדים באהבתו אתה

genesis 29 21   ויאמר יעקב אל לבן הבה את אשתי כי מלאו ימי ואבואה אליה

genesis 29 22   ויאסף לבן את כל אנשי המקום ויעש משתה

genesis 29 23   ויהי בערב ויקח את לאה בתו ויבא אתה אליו ויבא אליה

genesis 29 24   ויתן לבן לה את זלפה שפחתו ללאה בתו שפחה

genesis 29 25   ויהי בבקר והנה הוא לאה ויאמר אל לבן מה זאת עשית לי הלא ברחל עבדתי עמך ולמה רמיתני

genesis 29 26   ויאמר לבן לא יעשה כן במקומנו לתת הצעירה לפני הבכירה

genesis 29 27   מלא שבע זאת ונתנה לך גם את זאת בעבדה אשר תעבד עמדי עוד שבע שנים אחרות

genesis 29 28   ויעש יעקב כן וימלא שבע זאת ויתן לו את רחל בתו לו לאשה

genesis 29 29   ויתן לבן לרחל בתו את בלהה שפחתו לה לשפחה

genesis 29 30   ויבא גם אל רחל ויאהב גם את רחל מלאה ויעבד עמו עוד שבע שנים אחרות

genesis 29 31   וירא יהוה כי שנואה לאה ויפתח את רחמה ורחל עקרה

genesis 29 32   ותהר לאה ותלד בן ותקרא שמו ראובן כי אמרה כי ראה יהוה בעניי כי עתה יאהבני אישי

genesis 29 33   ותהר עוד ותלד בן ותאמר כי שמע יהוה כי שנואה אנכי ויתן לי גם את זה ותקרא שמו שמעון

genesis 29 34   ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קרא שמו לוי

genesis 29 35   ותהר עוד ותלד בן ותאמר הפעם אודה את יהוה על כן קראה שמו יהודה ותעמד מלדת

genesis 30 1   ותרא רחל כי לא ילדה ליעקב ותקנא רחל באחתה ותאמר אל יעקב הבה לי בנים ואם אין מתה אנכי

genesis 30 2   ויחר אף יעקב ברחל ויאמר התחת אלהים אנכי אשר מנע ממך פרי בטן

genesis 30 3   ותאמר הנה אמתי בלהה בא אליה ותלד על ברכי ואבנה גם אנכי ממנה

genesis 30 4   ותתן לו את בלהה שפחתה לאשה ויבא אליה יעקב

genesis 30 5   ותהר בלהה ותלד ליעקב בן

genesis 30 6   ותאמר רחל דנני אלהים וגם שמע בקלי ויתן לי בן על כן קראה שמו דן

genesis 30 7   ותהר עוד ותלד בלהה שפחת רחל בן שני ליעקב

genesis 30 8   ותאמר רחל נפתולי אלהים נפתלתי עם אחתי גם יכלתי ותקרא שמו נפתלי

genesis 30 9   ותרא לאה כי עמדה מלדת ותקח את זלפה שפחתה ותתן אתה ליעקב לאשה

genesis 30 10   ותלד זלפה שפחת לאה ליעקב בן

genesis 30 11   ותאמר לאה בגד בא גד ותקרא את שמו גד

genesis 30 12   ותלד זלפה שפחת לאה בן שני ליעקב

genesis 30 13   ותאמר לאה באשרי כי אשרוני בנות ותקרא את שמו אשר

genesis 30 14   וילך ראובן בימי קציר חטים וימצא דודאים בשדה ויבא אתם אל לאה אמו ותאמר רחל אל לאה תני נא לי מדודאי בנך

genesis 30 15   ותאמר לה המעט קחתך את אישי ולקחת גם את דודאי בני ותאמר רחל לכן ישכב עמך הלילה תחת דודאי בנך

genesis 30 16   ויבא יעקב מן השדה בערב ותצא לאה לקראתו ותאמר אלי תבוא כי שכר שכרתיך בדודאי בני וישכב עמה בלילה הוא

genesis 30 17   וישמע אלהים אל לאה ותהר ותלד ליעקב בן חמישי

genesis 30 18   ותאמר לאה נתן אלהים שכרי אשר נתתי שפחתי לאישי ותקרא שמו יששכר

genesis 30 19   ותהר עוד לאה ותלד בן ששי ליעקב

genesis 30 20   ותאמר לאה זבדני אלהים אתי זבד טוב הפעם יזבלני אישי כי ילדתי לו ששה בנים ותקרא את שמו זבלון

genesis 30 21   ואחר ילדה בת ותקרא את שמה דינה

genesis 30 22   ויזכר אלהים את רחל וישמע אליה אלהים ויפתח את רחמה

genesis 30 23   ותהר ותלד בן ותאמר אסף אלהים את חרפתי

genesis 30 24   ותקרא את שמו יוסף לאמר יסף יהוה לי בן אחר

genesis 30 25   ויהי כאשר ילדה רחל את יוסף ויאמר יעקב אל לבן שלחני ואלכה אל מקומי ולארצי

genesis 30 26   תנה את נשי ואת ילדי אשר עבדתי אתך בהן ואלכה כי אתה ידעת את עבדתי אשר עבדתיך

genesis 30 27   ויאמר אליו לבן אם נא מצאתי חן בעיניך נחשתי ויברכני יהוה בגללך

genesis 30 28   ויאמר נקבה שכרך עלי ואתנה

genesis 30 29   ויאמר אליו אתה ידעת את אשר עבדתיך ואת אשר היה מקנך אתי

genesis 30 30   כי מעט אשר היה לך לפני ויפרץ לרב ויברך יהוה אתך לרגלי ועתה מתי א͏עשה גם אנכי לביתי

genesis 30 31   ויאמר מה אתן לך ויאמר יעקב לא תתן לי מאומה אם ת͏עשה לי הדבר הזה אשובה ארעה צאנך אשמר

genesis 30 32   א͏עבר בכל צאנך היום הסר משם כל שה נקד וטלוא וכל שה חום בכשבים וטלוא ונקד בעזים והיה שכרי

genesis 30 33   וענתה בי צדקתי ביום מחר כי תבוא על שכרי לפניך כל אשר איננו נקד וטלוא בעזים וחום בכשבים גנוב הוא אתי

genesis 30 34   ויאמר לבן הן לו יהי כדברך

genesis 30 35   ויסר ביום ההוא את התישים העקדים והטלאים ואת כל ה͏עזים הנקדות והטלאת כל אשר לבן בו וכל חום בכשבים ויתן ביד בניו

genesis 30 36   וישם דרך שלשת ימים בינו ובין יעקב ויעקב רעה את צאן לבן הנותרת

genesis 30 37   ויקח לו יעקב מקל לבנה לח ולוז וערמון ויפצל בהן פצלות לבנות מחשף הלבן אשר על המקלות

genesis 30 38   ויצג את המקלות אשר פצל ברהטים בשקתות המים אשר תבאן הצאן לשתות לנכח הצאן ויחמנה בבאן לשתות

genesis 30 39   ויחמו הצאן אל המקלות ותלדן הצאן עקדים נקדים וטלאים

genesis 30 40   והכשבים הפריד יעקב ויתן פני הצאן אל עקד וכל חום בצאן לבן וישת לו עדרים לבדו ולא שתם על צאן לבן

genesis 30 41   והיה בכל יחם הצאן המקשרות ושם יעקב את המקלות לעיני הצאן ברהטים ליחמנה במקלות

genesis 30 42   ובהעטיף הצאן לא ישים והיה העטפים ללבן והקשרים ליעקב

genesis 30 43   ויפרץ האיש מאד מאד ו͏יהי לו צאן רבות ושפחות ועבדים וגמלים וחמרים

genesis 31 1   וישמע את דברי בני לבן לאמר לקח יעקב את כל אשר לאבינו ומאשר לאבינו עשה את כל הכבד הזה

genesis 31 2   וירא יעקב את פני לבן והנה איננו עמו כתמול שלשום

genesis 31 3   ויאמר יהוה אל יעקב שוב אל ארץ אבותיך ולמולדתך ואהיה עמך

genesis 31 4   וישלח יעקב ויקרא לרחל וללאה השדה אל צאנו

genesis 31 5   ויאמר להן ראה אנכי את פני אביכן כי איננו אלי כתמל שלשם ו͏אלהי אבי היה עמדי

genesis 31 6   ואתנה ידעתן כי בכל כחי עבדתי את אביכן

genesis 31 7   ואביכן התל בי והחלף את משכרתי עשרת מנים ולא נתנו אלהים להרע עמדי

genesis 31 8   אם כה יאמר נקדים יהיה שכרך וילדו כל הצאן נקדים ואם כה יאמר עקדים יהיה שכרך וילדו כל הצאן עקדים

genesis 31 9   ויצל אלהים את מקנה אביכם ויתן לי

genesis 31 10   ויהי בעת יחם הצאן ואשא עיני וארא בחלום והנה העתדים העלים על הצאן עקדים נקדים וברדים

genesis 31 11   ויאמר אלי מלאך האלהים בחלום י͏עקב ואמר הנני

genesis 31 12   ויאמר שא נא עיניך וראה כל העתדים העלים על הצאן עקדים נקדים וברדים כי ראיתי את כל אשר לבן עשה לך

genesis 31 13   אנכי האל בית אל אשר משחת שם מצבה אשר נדרת לי שם נדר עתה קום צא מן הארץ הזאת ושוב אל ארץ מולדתך

genesis 31 14   ותען רחל ולאה ותאמרנה לו העוד לנו חלק ונחלה בבית אבינו

genesis 31 15   הלוא נכריות נחשבנו לו כי מכרנו ויאכל גם אכול את כספנו

genesis 31 16   כי כל העשר אשר הציל אלהים מאבינו לנו הוא ולבנינו ועתה כל אשר אמר אלהים אליך עשה

genesis 31 17   ויקם יעקב וישא את בניו ואת נשיו על הגמלים

genesis 31 18   וינהג את כל מקנהו ואת כל רכשו אשר רכש מקנה קנינו אשר רכש בפדן ארם לבוא אל יצחק אביו ארצה כנען

genesis 31 19   ולבן הלך לגזז את צאנו ותגנב רחל את התרפים אשר לאביה

genesis 31 20   ויגנב יעקב את לב לבן הארמי על בלי הגיד לו כי ברח הוא

genesis 31 21   ויברח הוא וכל אשר לו ויקם ויעבר את הנהר וישם את פניו הר הגלעד

genesis 31 22   ויגד ללבן ביום השלישי כי ברח יעקב

genesis 31 23   ויקח את אחיו עמו וירדף אחריו דרך שבעת ימים וידבק אתו בהר הגלעד

genesis 31 24   ויבא אלהים אל לבן הארמי בחלם הלילה ויאמר לו השמר לך פן תדבר עם יעקב מטוב עד רע

genesis 31 25   וישג לבן את יעקב ויעקב תקע את אהלו בהר ולבן תקע את אחיו בהר הגלעד

genesis 31 26   ויאמר לבן ליעקב מה עשית ותגנב את לבבי ותנהג את בנתי כשביות חרב

genesis 31 27   למה נחבאת לברח ותגנב אתי ולא הגדת לי ואשלחך בשמחה ובשרים בתף ובכנור

genesis 31 28   ולא נטשתני לנשק לבני ולבנתי עתה הסכלת עשו

genesis 31 29   יש לאל ידי לעשות עמכם רע ו͏אלהי אביכם אמש אמר אלי לאמר השמר לך מדבר עם יעקב מטוב עד רע

genesis 31 30   ועתה הלך הלכת כי נכסף נכספתה לבית אביך למה גנבת את אלהי

genesis 31 31   ויען יעקב ויאמר ללבן כי יראתי כי אמרתי פן תגזל את בנותיך מעמי

genesis 31 32   עם אשר תמצא את אלהיך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם

genesis 31 33   ויבא לבן באהל יעקב ובאהל לאה ובאהל שתי האמהת ולא מצא ויצא מאהל לאה ויבא באהל רחל

genesis 31 34   ורחל לקחה את התרפים ותשמם בכר הגמל ותשב עליהם וימשש לבן את כל האהל ולא מצא

genesis 31 35   ותאמר אל אביה אל יחר בעיני אדני כי לוא אוכל לקום מפניך כי דרך נשים לי ויחפש ולא מצא את התרפים

genesis 31 36   ויחר ליעקב וירב בלבן ויען יעקב ויאמר ללבן מה פשעי מה חטאתי כי דלקת אחרי

genesis 31 37   כי מששת את כל כלי מה מצאת מכל כלי ביתך שים כה נגד אחי ואחיך ויוכיחו בין שנינו

genesis 31 38   זה עשרים שנה אנכי עמך רחליך ועזיך לא שכלו ואילי צאנך לא אכלתי

genesis 31 39   טרפה לא הבאתי אליך אנכי אחטנה מידי תבקשנה גנבתי יום וגנבתי לילה

genesis 31 40   הייתי ביום אכלני חרב וקרח בלילה ותדד שנתי מעיני

genesis 31 41   זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך ותחלף את משכרתי עשרת מנים

genesis 31 42   לולי אלהי אבי אלהי אברהם ופחד יצחק היה לי כי עתה ריקם שלחתני את עניי ואת יגיע כפי ראה אלהים ויוכח אמש

genesis 31 43   ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא ולבנתי מה א͏עשה לאלה היום או לבניהן אשר ילדו

genesis 31 44   ועתה לכה נכרתה ברית אני ואתה והיה לעד ביני ובינך

genesis 31 45   ויקח יעקב אבן וירימה מצבה

genesis 31 46   ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל

genesis 31 47   ויקרא לו לבן יגר שהדותא ויעקב קרא לו גלעד

genesis 31 48   ויאמר לבן הגל הזה עד ביני ובינך היום על כן קרא שמו גלעד

genesis 31 49   והמצפה אשר אמר יצף יהוה ביני ובינך כי נסתר איש מרעהו

genesis 31 50   אם תענה את בנתי ואם תקח נשים על בנתי אין איש עמנו ראה אלהים עד ביני ובינך

genesis 31 51   ויאמר לבן ליעקב הנה הגל הזה והנה המצבה אשר יריתי ביני ובינך

genesis 31 52   עד הגל הזה ועדה המצבה אם אני לא א͏עבר אליך את הגל הזה ואם אתה לא תעבר אלי את הגל הזה ואת המצבה הזאת לרעה

genesis 31 53   אלהי אברהם ואלהי נחור ישפטו בינינו אלהי אביהם וישבע יעקב בפחד אביו יצחק

genesis 31 54   ויזבח יעקב זבח בהר ויקרא לאחיו לאכל לחם ויאכלו לחם וילינו בהר

genesis 32 1   וישכם לבן בבקר וינשק לבניו ולבנותיו ויברך אתהם וילך וישב לבן למקמו

genesis 32 2   ויעקב הלך לדרכו ויפגעו בו מלאכי אלהים

genesis 32 3   ויאמר יעקב כאשר ראם מחנה אלהים זה ויקרא שם המקום ההוא מ͏חנים

genesis 32 4   וישלח יעקב מלאכים לפניו אל עשו אחיו ארצה שעיר שדה אדום

genesis 32 5   ויצו אתם לאמר כה תאמרון לאדני לעשו כה אמר עבדך יעקב עם לבן גרתי ואחר עד עתה

genesis 32 6   ויהי לי שור וחמור צאן ועבד ושפחה ואשלחה להגיד ל͏אדני למצא חן בעיניך

genesis 32 7   וישבו המלאכים אל יעקב לאמר באנו אל אחיך אל עשו וגם הלך לקראתך וארבע מאות איש עמו

genesis 32 8   ויירא יעקב מאד ויצר לו ויחץ את העם אשר אתו ואת הצאן ואת הבקר והגמלים לשני מחנות

genesis 32 9   ויאמר אם יבוא עשו אל המחנה האחת והכהו והיה המחנה הנשאר לפליטה

genesis 32 10   ויאמר יעקב אלהי אבי אברהם ואלהי אבי יצחק יהוה האמר אלי שוב לארצך ולמולדתך ואיטיבה עמך

genesis 32 11   קטנתי מכל החסדים ומכל האמת אשר עשית את עבדך כי במקלי עברתי את הירדן הזה ועתה הייתי לשני מחנות

genesis 32 12   הצילני נא מיד אחי מיד עשו כי ירא אנכי אתו פן יבוא והכני אם על בנים

genesis 32 13   ואתה אמרת היטב איטיב עמך ושמתי את זרעך כחול הים אשר לא יספר מרב

genesis 32 14   וילן שם בלילה ההוא ויקח מן הבא בידו מנחה לעשו אחיו

genesis 32 15   עזים מאתים ותישים עשרים רחלים מאתים ואילים עשרים

genesis 32 16   גמלים מיניקות ובניהם שלשים פרות ארבעים ופרים עשרה אתנת עשרים ועירם עשרה

genesis 32 17   ויתן ביד עבדיו עדר עדר לבדו ויאמר אל עבדיו עברו לפני ורוח תשימו בין עדר ובין עדר

genesis 32 18   ויצו את הראשון לאמר כי יפגשך עשו אחי ושאלך לאמר למי אתה ואנה תלך ולמי אלה לפניך

genesis 32 19   ואמרת לעבדך ליעקב מנחה הוא שלוחה ל͏אדני לעשו והנה גם הוא אחרינו

genesis 32 20   ויצו גם את השני גם את השלישי גם את כל ההלכים אחרי העדרים לאמר כדבר הזה תדברון אל עשו במצאכם אתו

genesis 32 21   ואמרתם גם הנה עבדך יעקב אחרינו כי אמר אכפרה פניו במנחה ההלכת לפני ואחרי כן אראה פניו אולי ישא פני

genesis 32 22   ותעבר המנחה על פניו והוא לן בלילה ההוא במחנה

genesis 32 23   ויקם בלילה הוא ויקח את שתי נשיו ואת שתי שפחתיו ואת אחד עשר ילדיו ויעבר את מעבר יבק

genesis 32 24   ויקחם ויעברם את הנחל ויעבר את אשר לו

genesis 32 25   ויותר יעקב לבדו ויאבק איש עמו עד עלות השחר

genesis 32 26   וירא כי לא יכל לו ויגע בכף ירכו ותקע כף ירך יעקב בהאבקו עמו

genesis 32 27   ויאמר שלחני כי עלה השחר ויאמר לא אשלחך כי אם ברכתני

genesis 32 28   ויאמר אליו מה שמך ויאמר יעקב

genesis 32 29   ויאמר לא יעקב יאמר עוד שמך כי אם ישראל כי שרית עם אלהים ועם אנשים ותוכל

genesis 32 30   וישאל יעקב ויאמר הגידה נא שמך ויאמר למה זה תשאל לשמי ויברך אתו שם

genesis 32 31   ויקרא יעקב שם המקום פניאל כי ראיתי אלהים פנים אל פנים ותנצל נפשי

genesis 32 32   ויזרח לו השמש כאשר עבר את פנואל והוא צלע על ירכו

genesis 32 33   על כן לא יאכלו בני ישראל את גיד הנשה אשר על כף הירך עד היום הזה כי נגע בכף ירך יעקב בגיד הנשה

genesis 33 1   וישא יעקב עיניו וירא והנה עשו בא ועמו ארבע מאות איש ויחץ את הילדים על לאה ועל רחל ועל שתי השפחות

genesis 33 2   וישם את השפחות ואת ילדיהן ראשנה ואת לאה וילדיה אחרנים ואת רחל ואת יוסף אחרנים

genesis 33 3   והוא עבר לפניהם וישתחו ארצה שבע פעמים עד גשתו עד אחיו

genesis 33 4   וירץ עשו לקראתו ו͏יחבקהו ויפל על צוארו וישקהו ויבכו

genesis 33 5   וישא את עיניו וירא את הנשים ואת הילדים ויאמר מי אלה לך ויאמר הילדים אשר חנן אלהים את עבדך

genesis 33 6   ותגשן השפחות הנה וילדיהן ותשתחוין

genesis 33 7   ותגש גם לאה וילדיה וישתחוו ואחר נגש יוסף ורחל וישתחוו

genesis 33 8   ויאמר מי לך כל המחנה הזה אשר פגשתי ויאמר למצא חן בעיני אדני

genesis 33 9   ויאמר עשו יש לי רב אחי יהי לך אשר לך

genesis 33 10   ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראת פני אלהים ותרצני

genesis 33 11   קח נא את ברכתי אשר הבאת לך כי חנני אלהים וכי יש לי כל ויפצר בו ויקח

genesis 33 12   ויאמר נסעה ונלכה ואלכה לנגדך

genesis 33 13   ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן

genesis 33 14   יעבר נא אדני לפני עבדו ואני אתנהלה לאטי לרגל המלאכה אשר לפני ולרגל הילדים עד אשר אבא אל אדני שעירה

genesis 33 15   ויאמר עשו אציגה נא עמך מן העם אשר אתי ויאמר למה זה אמצא חן בעיני אדני

genesis 33 16   וישב ביום ההוא עשו לדרכו שעירה

genesis 33 17   ויעקב נסע סכתה ויבן לו בית ולמקנהו עשה סכת על כן קרא שם המקום סכות

genesis 33 18   ויבא יעקב שלם עיר שכם אשר בארץ כנען בבאו מפדן ארם ויחן את פני העיר

genesis 33 19   ויקן את חלקת השדה אשר נטה שם אהלו מיד בני חמור אבי שכם במאה קשיטה

genesis 33 20   ויצב שם מזבח ויקרא לו אל אלהי ישראל

genesis 34 1   ותצא דינה בת לאה אשר ילדה ליעקב לראות בבנות הארץ

genesis 34 2   וירא אתה שכם בן חמור ה͏חוי נשיא הארץ ויקח אתה וישכב אתה ויענה

genesis 34 3   ותדבק נפשו בדינה בת יעקב ויאהב את הנער וידבר על לב הנער

genesis 34 4   ויאמר שכם אל חמור אביו לאמר קח לי את הילדה הזאת לאשה

genesis 34 5   ויעקב שמע כי טמא את דינה בתו ובניו היו את מקנהו בשדה והחרש יעקב עד באם

genesis 34 6   ויצא חמור אבי שכם אל יעקב לדבר אתו

genesis 34 7   ובני יעקב באו מן השדה כשמעם ויתעצבו האנשים ויחר להם מאד כי נבלה עשה בישראל לשכב את בת יעקב וכן לא יעשה

genesis 34 8   וידבר חמור אתם לאמר שכם בני חשקה נפשו בבתכם תנו נא אתה לו לאשה

genesis 34 9   והתחתנו אתנו בנתיכם תתנו לנו ואת בנתינו תקחו לכם

genesis 34 10   ואתנו תשבו והארץ תהיה לפניכם שבו וסחרוה והאחזו בה

genesis 34 11   ויאמר שכם אל אביה ואל אחיה אמצא חן בעיניכם ואשר תאמרו אלי אתן

genesis 34 12   הרבו עלי מאד מהר ומתן ואתנה כאשר תאמרו אלי ותנו לי את הנער לאשה

genesis 34 13   ויענו בני יעקב את שכם ואת חמור אביו במרמה וידברו אשר טמא את דינה אחתם

genesis 34 14   ויאמרו אליהם לא נוכל לעשות הדבר הזה לתת את אחתנו לאיש אשר לו ערלה כי חרפה הוא לנו

genesis 34 15   אך בזאת נאות לכם אם תהיו כמנו להמל לכם כל זכר

genesis 34 16   ונתנו את בנתינו לכם ואת בנתיכם נקח לנו וישבנו אתכם והיינו לעם אחד

genesis 34 17   ואם לא תשמעו אלינו להמול ולקחנו את בתנו והלכנו

genesis 34 18   וייטבו דבריהם בעיני חמור ובעיני שכם בן חמור

genesis 34 19   ולא אחר הנער לעשות הדבר כי חפץ בבת יעקב והוא נכבד מכל בית אביו

genesis 34 20   ויבא חמור ושכם בנו אל שער עירם וידברו אל אנשי עירם לאמר

genesis 34 21   האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם את בנתם נקח לנו לנשים ואת בנתינו נתן להם

genesis 34 22   אך בזאת יאתו לנו האנשים לשבת אתנו להיות לעם אחד בהמול לנו כל זכר כאשר הם נמלים

genesis 34 23   מקנהם וקנינם וכל בהמתם הלוא לנו הם אך נאותה להם וישבו אתנו

genesis 34 24   וישמעו אל חמור ואל שכם בנו כל יצאי שער עירו וימלו כל זכר כל יצאי שער עירו

genesis 34 25   ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר

genesis 34 26   ואת חמור ואת שכם בנו הרגו לפי חרב ויקחו את דינה מבית שכם ויצאו

genesis 34 27   בני יעקב באו על החללים ויבזו העיר אשר טמאו אחותם

genesis 34 28   את צאנם ואת בקרם ואת חמריהם ואת אשר בעיר ואת אשר בשדה לקחו

genesis 34 29   ואת כל חילם ואת כל טפם ואת נשיהם שבו ויבזו ואת כל אשר בבית

genesis 34 30   ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי

genesis 34 31   ויאמרו הכזונה יעשה את אחותנו

genesis 35 1   ויאמר אלהים אל יעקב קום עלה בית אל ושב שם ועשה שם מזבח לאל הנראה אליך בברחך מפני עשו אחיך

genesis 35 2   ויאמר יעקב אל ביתו ואל כל אשר עמו הסרו את אלהי הנכר אשר בתככם והטהרו והחליפו שמלתיכם

genesis 35 3   ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי

genesis 35 4   ויתנו אל יעקב את כל אלהי הנכר אשר בידם ואת הנזמים אשר באזניהם ויטמן אתם יעקב תחת האלה אשר עם שכם

genesis 35 5   ויסעו ויהי חתת אלהים על הערים אשר סביבתיהם ולא רדפו אחרי בני יעקב

genesis 35 6   ויבא יעקב לוזה אשר בארץ כנען הוא בית אל הוא וכל העם אשר עמו

genesis 35 7   ויבן שם מזבח ויקרא למקום אל בית אל כי שם נגלו אליו האלהים בברחו מפני אחיו

genesis 35 8   ותמת דברה מינקת רבקה ותקבר מתחת לבית אל תחת האלון ויקרא שמו אלון בכות

genesis 35 9   וירא אלהים אל יעקב עוד בבאו מפדן ארם ויברך אתו

genesis 35 10   ויאמר לו אלהים שמך יעקב לא יקרא שמך עוד יעקב כי אם ישראל יהיה שמך ויקרא את שמו ישראל

genesis 35 11   ויאמר לו אלהים אני אל שדי פרה ורבה גוי וקהל גוים יהיה ממך ומלכים מחלציך יצאו

genesis 35 12   ואת הארץ אשר נתתי לאברהם וליצחק לך אתננה ולזרעך אחריך אתן את הארץ

genesis 35 13   ויעל מעליו אלהים במקום אשר דבר אתו

genesis 35 14   ויצב יעקב מצבה במקום אשר דבר אתו מצבת אבן ויסך עליה נסך ויצק עליה שמן

genesis 35 15   ויקרא יעקב את שם המקום אשר דבר אתו שם אלהים בית אל

genesis 35 16   ויסעו מבית אל ויהי עוד כברת הארץ לבוא אפרתה ותלד רחל ותקש בלדתה

genesis 35 17   ויהי בהקשתה בלדתה ותאמר לה המילדת אל תיראי כי גם זה לך בן

genesis 35 18   ויהי בצאת נפשה כי מתה ותקרא שמו בן אוני ואביו קרא לו בנימין

genesis 35 19   ותמת רחל ותקבר בדרך אפרתה הוא בית לחם

genesis 35 20   ויצב יעקב מצבה על קברתה הוא מצבת קברת רחל עד היום

genesis 35 21   ויסע ישראל ויט אהלה מהלאה למגדל עדר

genesis 35 22   ויהי בשכן ישראל בארץ ההוא וילך ראובן וישכב את בלהה פילגש אביו וישמע ישרא͏ל ויהיו בני יעקב שנים עשר

genesis 35 23   בני לאה בכור יעקב ראובן ושמעון ולוי ויהודה ויששכר וזבולן

genesis 35 24   בני רחל יוסף ובנימן

genesis 35 25   ובני בלהה שפחת רחל דן ונפתלי

genesis 35 26   ובני זלפה שפחת לאה גד ואשר אלה בני יעקב אשר ילד לו בפדן ארם

genesis 35 27   ויבא יעקב אל יצחק אביו ממרא קרית הארבע הוא חברון אשר גר שם אברהם ויצחק

genesis 35 28   ויהיו ימי יצחק מאת שנה ושמנים שנה

genesis 35 29   ויגוע יצחק וימת ויאסף אל עמיו זקן ושבע ימים ויקברו אתו עשו ויעקב בניו

genesis 36 1   ואלה תלדות עשו הוא אדום

genesis 36 2   עשו לקח את נשיו מבנות כנען את עדה בת אילון החתי ואת אהליבמה בת ענה בת צבעון ה͏חוי

genesis 36 3   ואת בשמת בת ישמעאל אחות נביות

genesis 36 4   ותלד עדה לעשו את אליפז ובשמת ילדה את רעואל

genesis 36 5   ואהליבמה ילדה את יעיש יעוש ואת יעלם ואת קרח אלה בני עשו אשר ילדו לו בארץ כנען

genesis 36 6   ויקח עשו את נשיו ואת בניו ואת בנתיו ואת כל נפשות ביתו ואת מקנהו ואת כל בהמתו ואת כל קנינו אשר רכש בארץ כנען וילך אל ארץ מפני יעקב אחיו

genesis 36 7   כי היה רכושם רב משבת יחדו ולא י͏כלה ארץ מגוריהם לשאת אתם מפני מקניהם

genesis 36 8   וישב עשו בהר שעיר עשו הוא אדום

genesis 36 9   ואלה תלדות עשו אבי אדום בהר שעיר

genesis 36 10   אלה שמות בני עשו אליפז בן עדה אשת עשו רעואל בן בשמת אשת עשו

genesis 36 11   ויהיו בני אליפז תימן אומר צפו וגעתם וקנז

genesis 36 12   ותמנע היתה פילגש לאליפז בן עשו ותלד לאליפז את עמלק אלה בני עדה אשת עשו

genesis 36 13   ואלה בני רעואל נחת וזרח שמה ומזה אלה היו בני בשמת אשת עשו

genesis 36 14   ואלה היו בני אהליבמה בת ענה בת צבעון אשת עשו ותלד לעשו את יעיש יעוש ואת יעלם ואת קרח

genesis 36 15   אלה אלופי בני עשו בני אליפז בכור עשו אלוף תימן אלוף אומר אלוף צפו אלוף קנז

genesis 36 16   אלוף קרח אלוף געתם אלוף עמלק אלה אלופי אליפז בארץ אדום אלה בני עדה

genesis 36 17   ואלה בני רעואל בן עשו אלוף נחת אלוף זרח אלוף שמה אלוף מזה אלה אלופי רעואל בארץ אדום אלה בני בשמת אשת עשו

genesis 36 18   ואלה בני אהליבמה אשת עשו אלוף יעוש אלוף יעלם אלוף קרח אלה אלופי אהליבמה בת ענה אשת עשו

genesis 36 19   אלה בני עשו ואלה אלופיהם הוא אדום

genesis 36 20   אלה בני שעיר החרי ישבי הארץ לוטן ושובל וצבעון וענה

genesis 36 21   ודשון ואצר ודישן אלה אלופי החרי בני שעיר בארץ אדום

genesis 36 22   ויהיו בני לוטן חרי והימם ואחות לוטן תמנע

genesis 36 23   ואלה בני שובל עלון ומנחת ועיבל שפו ואונם

genesis 36 24   ואלה בני צבעון ואיה וענה הוא ענה אשר מצא את הימם במדבר ברעתו את החמרים לצבעון אביו

genesis 36 25   ואלה בני ענה דשן ואהליבמה בת ענה

genesis 36 26   ואלה בני דישן חמדן ואשבן ויתרן וכרן

genesis 36 27   אלה בני אצר בלהן וזעון ועקן

genesis 36 28   אלה בני דישן עוץ וארן

genesis 36 29   אלה אלופי החרי אלוף לוטן אלוף שובל אלוף צבעון אלוף ענה

genesis 36 30   אלוף דשן אלוף אצר אלוף דישן אלה אלופי החרי לאלפיהם בארץ שעיר

genesis 36 31   ואלה המלכים אשר מלכו בארץ אדום לפני מלך מלך לבני ישראל

genesis 36 32   וימלך באדום בלע בן בעור ושם עירו דנהבה

genesis 36 33   וימת בלע וימלך תחתיו יובב בן זרח מבצרה

genesis 36 34   וימת יובב וימלך תחתיו חשם מארץ התימני

genesis 36 35   וימת חשם וימלך תחתיו הדד בן בדד המכה את מדין בשדה מואב ושם עירו עוית

genesis 36 36   וימת הדד וימלך תחתיו שמלה ממשרקה

genesis 36 37   וימת שמלה וימלך תחתיו שאול מרחבות הנהר

genesis 36 38   וימת שאול וימלך תחתיו בעל חנן בן עכבור

genesis 36 39   וימת בעל חנן בן עכבור וימלך תחתיו הדר ושם עירו פעו ושם אשתו מהיטבאל בת מטרד בת מי זהב

genesis 36 40   ואלה שמות אלופי עשו למשפחתם למקמתם בשמתם אלוף תמנע אלוף עלוה אלוף יתת

genesis 36 41   אלוף אהליבמה אלוף אלה אלוף פינן

genesis 36 42   אלוף קנז אלוף תימן אלוף מבצר

genesis 36 43   אלוף מגדיאל אלוף עירם אלה אלופי אדום למשבתם בארץ אחזתם הוא עשו אבי אדום

genesis 37 1   וישב יעקב בארץ מגורי אביו בארץ כנען

genesis 37 2   אלה תלדות יעקב יוסף בן שבע עשרה שנה היה רעה את אחיו בצאן והוא נער את בני בלהה ואת בני זלפה נשי אביו ויבא יוסף את דבתם רעה אל אביהם

genesis 37 3   וישראל אהב את יוסף מכל בניו כי בן זקנים הוא לו ועשה לו כתנת פסים

genesis 37 4   ויראו אחיו כי אתו אהב אביהם מכל אחיו וישנאו אתו ולא יכלו דברו לשלם

genesis 37 5   ויחלם יוסף חלום ויגד לאחיו ויוספו עוד שנא אתו

genesis 37 6   ויאמר אליהם שמעו נא החלום הזה אשר חלמתי

genesis 37 7   והנה אנחנו מאלמים אלמים בתוך השדה והנה קמה אלמתי וגם נצבה והנה תסבינה אלמתיכם ותשתחוין לאלמתי

genesis 37 8   ויאמרו לו אחיו המלך תמלך עלינו אם משול תמשל בנו ויוספו עוד שנא אתו על חלמתיו ועל דבריו

genesis 37 9   ויחלם עוד חלום אחר ויספר אתו לאחיו ויאמר הנה חלמתי חלום עוד והנה השמש והירח ואחד עשר כוכבים משתחוים לי

genesis 37 10   ויספר אל אביו ואל אחיו ויגער בו אביו ויאמר לו מה החלום הזה אשר חלמת הבוא נבוא אני ואמך ואחיך להשתחות לך ארצה

genesis 37 11   ויקנאו בו אחיו ואביו שמר את הדבר

genesis 37 12   וילכו אחיו לרעות את צאן אביהם בשכם

genesis 37 13   ויאמר ישראל אל יוסף הלוא אחיך רעים בשכם לכה ואשלחך אליהם ויאמר לו הנני

genesis 37 14   ויאמר לו לך נא ראה את שלום אחיך ואת שלום הצאן והשבני דבר וישלחהו מעמק חברון ויבא שכמה

genesis 37 15   וימצאהו איש והנה תעה בשדה וישאלהו האיש לאמר מה תבקש

genesis 37 16   ויאמר את אחי אנכי מבקש הגידה נא לי איפה הם רעים

genesis 37 17   ויאמר האיש נסעו מזה כי שמעתי אמרים נלכה דתינה וילך יוסף אחר אחיו וימצאם בדתן

genesis 37 18   ויראו אתו מרחק ובטרם יקרב אליהם ויתנכלו אתו להמיתו

genesis 37 19   ויאמרו איש אל אחיו הנה בעל החלמות הלזה בא

genesis 37 20   ועתה לכו ונהרגהו ונשלכהו באחד הברות ואמרנו חיה רעה אכלתהו ונראה מה יהיו חלמתיו

genesis 37 21   וישמע ראובן ויצלהו מידם ויאמר לא נכנו נפש

genesis 37 22   ויאמר אלהם ראובן אל תשפכו דם השליכו אתו אל הבור הזה אשר במדבר ויד אל תשלחו בו למען הציל אתו מידם להשיבו אל אביו

genesis 37 23   ו͏יהי כ͏אשר בא יוסף אל אחיו ויפשיטו את יוסף את כתנתו את כתנת הפסים אשר עליו

genesis 37 24   ויקחהו וישלכו אתו הברה והבור רק אין בו מים

genesis 37 25   וישבו לאכל לחם וישאו עיניהם ויראו והנה ארחת ישמעאלים באה מגלעד וגמליהם נשאים נכאת וצרי ולט הולכים להוריד מצרימה

genesis 37 26   ויאמר יהודה אל אחיו מה בצע כי נהרג את אחינו וכסינו את דמו

genesis 37 27   לכו ונמכרנו לישמעאלים וידנו אל תהי בו כי אחינו בשרנו הוא וישמעו אחיו

genesis 37 28   ויעברו אנשים מדינים סחרים וימשכו ויעלו את יוסף מן הבור וימכרו את יוסף לישמעאלים בעשרים כסף ויביאו את יוסף מצרימה

genesis 37 29   וישב ראובן אל הבור והנה אין יוסף בבור ויקרע את בגדיו

genesis 37 30   וישב אל אחיו ויאמר הילד איננו ואני אנה אני בא

genesis 37 31   ויקחו את כתנת יוסף וישחטו שעיר עזים ויטבלו את הכתנת בדם

genesis 37 32   וישלחו את כתנת הפסים ויביאו אל אביהם ויאמרו זאת מצאנו הכר נא הכתנת בנך הוא אם לא

genesis 37 33   ויכירה ויאמר כתנת בני חיה רעה אכלתהו טרף טרף יוסף

genesis 37 34   ויקרע יעקב שמלתיו וישם שק במתניו ויתאבל על בנו ימים רבים

genesis 37 35   ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שאלה ויבך אתו אביו

genesis 37 36   והמדנים מכרו אתו אל מצרים לפוטיפר סריס פרעה שר הטבחים

genesis 38 1   ויהי בעת ההוא וירד יהודה מאת אחיו ויט עד איש עדלמי ושמו חירה

genesis 38 2   וירא שם יהודה בת איש כנעני ושמו שוע ויקחה ויבא אליה

genesis 38 3   ותהר ותלד בן ויקרא את שמו ער

genesis 38 4   ותהר עוד ותלד בן ותקרא את שמו אונן

genesis 38 5   ותסף עוד ותלד בן ותקרא את שמו שלה והיה בכזיב בלדתה אתו

genesis 38 6   ויקח יהודה אשה לער בכורו ושמה תמר

genesis 38 7   ויהי ער בכור יהודה רע בעיני יהוה וימתהו יהוה

genesis 38 8   ויאמר יהודה לאונן בא אל אשת אחיך ויבם אתה והקם זרע לאחיך

genesis 38 9   וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו

genesis 38 10   וירע בעיני יהוה אשר עשה וימת גם אתו

genesis 38 11   ויאמר יהודה לתמר כלתו שבי אלמנה בית אביך עד יגדל שלה בני כי אמר פן ימות גם הוא כאחיו ותלך תמר ותשב בית אביה

genesis 38 12   וירבו הימים ותמת בת שוע אשת יהודה וינחם יהודה ויעל על גזזי צאנו הוא וחירה רעהו העדלמי תמנתה

genesis 38 13   ויגד לתמר לאמר הנה חמיך עלה תמנתה לגז צאנו

genesis 38 14   ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה כי ראתה כי גדל שלה והוא לא נתנה לו לאשה

genesis 38 15   ויראה יהודה ו͏יחשבה לזונה כי כסתה פניה

genesis 38 16   ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי

genesis 38 17   ויאמר אנכי אשלח גדי עזים מן הצאן ותאמר אם תתן ערבון עד שלחך

genesis 38 18   ויאמר מה ה͏ערבון אשר אתן לך ותאמר חתמך ופתילך ומטך אשר בידך ויתן לה ויבא אליה ותהר לו

genesis 38 19   ותקם ותלך ותסר צעיפה מעליה ותלבש בגדי אלמנותה

genesis 38 20   וישלח יהודה את גדי העזים ביד רעהו העדלמי לקחת הערבון מיד האשה ולא מצאה

genesis 38 21   וישאל את אנשי מקמה לאמר איה הקדשה הוא בעינים על הדרך ויאמרו לא היתה בזה קדשה

genesis 38 22   וישב אל יהודה ויאמר לא מצאתיה וגם אנשי המקום אמרו לא היתה בזה קדשה

genesis 38 23   ויאמר יהודה תקח לה פן נהיה לבוז הנה שלחתי הגדי הזה ואתה לא מצאתה

genesis 38 24   ויהי כמשלש חדשים ויגד ליהודה ל͏אמר זנתה תמר כלתך וגם הנה הרה לזנונים ויאמר יהודה הוציאוה ותשרף

genesis 38 25   הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא למי החתמת והפתילים והמטה האלה

genesis 38 26   ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה

genesis 38 27   ויהי בעת לדתה והנה תאומים בבטנה

genesis 38 28   ויהי בלדתה ויתן יד ותקח המילדת ותקשר על ידו שני לאמר זה יצא ראשנה

genesis 38 29   ויהי כמשיב ידו והנה יצא אחיו ותאמר מה פרצת עליך פרץ ויקרא שמו פרץ

genesis 38 30   ואחר יצא אחיו אשר על ידו השני ויקרא שמו זרח

genesis 39 1   ויוסף הורד מצרימה ויקנהו פוטיפר סריס פרעה שר הטבחים איש מצרי מיד הישמעאלים אשר הורדהו שמה

genesis 39 2   ויהי יהוה את יוסף ויהי איש מצליח ויהי בבית אדניו המצרי

genesis 39 3   וירא אדניו כי יהוה אתו וכל אשר הוא עשה יהוה מצליח בידו

genesis 39 4   וימצא יוסף חן בעיניו וישרת אתו ויפקדהו על ביתו וכל יש לו נתן בידו

genesis 39 5   ויהי מאז הפקיד אתו בביתו ועל כל אשר יש לו ויברך יהוה את בית המצרי בגלל יוסף ויהי ברכת יהוה בכל אשר יש לו בבית ובשדה

genesis 39 6   ויעזב כל אשר לו ביד יוסף ולא ידע אתו מאומה כי אם הלחם אשר הוא אוכל ויהי יוסף יפה תאר ויפה מראה

genesis 39 7   ויהי אחר הדברים האלה ותשא אשת אדניו את עיניה אל יוסף ותאמר שכבה עמי

genesis 39 8   וימאן ויאמר אל אשת אדניו הן אדני לא ידע אתי מה בבית וכל אשר יש לו נתן בידי

genesis 39 9   איננו גדול בבית הזה ממני ולא חשך ממני מאומה כי אם אותך באשר את אשתו ואיך אעשה הרעה הגדלה הזאת וחטאתי לאלהים

genesis 39 10   ויהי כדברה אל יוסף יום יום ולא שמע אליה לשכב אצלה להיות עמה

genesis 39 11   ויהי כהיום הזה ויבא הביתה לעשות מלאכתו ואין איש מאנשי הבית שם בבית

genesis 39 12   ותתפשהו בבגדו לאמר שכבה עמי ויעזב בגדו בידה וינס ויצא החוצה

genesis 39 13   ויהי כראותה כי עזב בגדו בידה וינס החוצה

genesis 39 14   ותקרא לאנשי ביתה ותאמר להם לאמר ראו הביא לנו איש עברי לצחק בנו בא אלי לשכב עמי ואקרא בקול גדול

genesis 39 15   ויהי כשמעו כי הרימתי קולי ואקרא ויעזב בגדו אצלי וינס ויצא החוצה

genesis 39 16   ותנח בגדו אצלה עד בוא אדניו אל ביתו

genesis 39 17   ותדבר אליו כדברים האלה לאמר בא אלי העבד העברי אשר הבאת לנו לצחק בי

genesis 39 18   ויהי כהרימי קולי ואקרא ויעזב בגדו אצלי וינס החוצה

genesis 39 19   ויהי כשמע אדניו את דברי אשתו אשר דברה אליו לאמר כדברים האלה עשה לי עבדך ויחר אפו

genesis 39 20   ויקח אדני יוסף אתו ויתנהו אל בית הסהר מקום אשר אסורי אסירי המלך אסורים ו͏יהי שם בבית הסהר

genesis 39 21   ויהי יהוה את יוסף ויט אליו חסד ויתן חנו בעיני שר בית הסהר

genesis 39 22   ויתן שר בית הסהר ביד יוסף את כל האסירם אשר בבית הסהר ואת כל אשר עשים שם הוא היה עשה

genesis 39 23   אין שר בית הסהר ראה את כל מאומה בידו באשר יהוה אתו ואשר הוא עשה יהוה מצליח

genesis 40 1   ויהי אחר הדברים האלה חטאו משקה מלך מצרים והאפה לאדניהם למלך מצרים

genesis 40 2   ויקצף פרעה על שני סריסיו על שר המשקים ועל שר האופים

genesis 40 3   ויתן אתם במשמר בית שר הטבחים אל בית הסהר מקום אשר יוסף אסור שם

genesis 40 4   ויפקד שר הטבחים את יוסף אתם וישרת אתם ויהיו ימים במשמר

genesis 40 5   ויחלמו חלום שניהם איש חלמו בלילה אחד איש כפתרון חלמו המשקה והאפה אשר למלך מצרים אשר אסורים בבית הסהר

genesis 40 6   ויבא אליהם יוסף בבקר וירא אתם והנם זעפים

genesis 40 7   וישאל את סריסי פרעה אשר אתו במשמר בית אדניו לאמר מדוע פניכם רעים היום

genesis 40 8   ויאמרו אליו חלום חלמנו ופתר אין אתו ויאמר אלהם יוסף הלוא ל͏אלהים פתרנים ספרו נא לי

genesis 40 9   ויספר שר המשקים את חלמו ליוסף ויאמר לו בחלומי והנה גפן לפני

genesis 40 10   ובגפן שלשה שריגם והיא כפרחת עלתה נצה הבשילו אשכלתיה ענבים

genesis 40 11   וכוס פרעה בידי ואקח את הענבים ואשחט אתם אל כוס פרעה ואתן את הכוס על כף פרעה

genesis 40 12   ויאמר לו יוסף זה פתרנו שלשת השרגים שלשת ימים הם

genesis 40 13   בעוד שלשת ימים ישא פרעה את ראשך והשיבך על כנך ונתת כוס פרעה בידו כמשפט הראשון אשר היית משקהו

genesis 40 14   כי אם זכרתני אתך כאשר ייטב לך ועשית נא עמדי חסד והזכרתני אל פרעה והוצאתני מן הבית הזה

genesis 40 15   כי גנב גנבתי מארץ העברים וגם פה לא עשיתי מאומה כי שמו אתי בבור

genesis 40 16   וירא שר האפים כי טוב פתר ויאמר אל יוסף אף אני בחלומי והנה שלשה סלי חרי על ראשי

genesis 40 17   ובסל העליון מכל מאכל פרעה מעשה אפה והעוף אכל אתם מן הסל מעל ראשי

genesis 40 18   ויען יוסף ויאמר זה פתרנו שלשת הסלים שלשת ימים הם

genesis 40 19   בעוד שלשת ימים ישא פרעה את ראשך מעליך ותלה אותך על עץ ואכל העוף את בשרך מעליך

genesis 40 20   ויהי ביום השלישי יום הלדת את פרעה ויעש משתה לכל עבדיו וישא את ראש שר המשקים ואת ראש שר האפים בתוך עבדיו

genesis 40 21   וישב את שר המשקים על משקהו ויתן הכוס על כף פרעה

genesis 40 22   ואת שר האפים תלה כאשר פתר להם יוסף

genesis 40 23   ולא זכר שר המשקים את יוסף וישכחהו

genesis 41 1   ויהי מקץ שנתים ימים ופרעה חלם והנה עמד על היאר

genesis 41 2   והנה מן היאר עלת שבע פרות יפות מראה ובריאת בשר ותרעינה באחו

genesis 41 3   והנה שבע פרות אחרות עלות אחריהן מן היאר רעות מראה ודקות בשר ותעמדנה אצל הפרות על שפת היאר

genesis 41 4   ותאכלנה הפרות רעות המראה ודקת הבשר את שבע הפרות יפת המראה והבריאת וייקץ פרעה

genesis 41 5   ויישן ויחלם שנית והנה שבע שבלים עלות בקנה אחד בריאות וטבות

genesis 41 6   והנה שבע שבלים דקות ושדופת קדים צמחות אחריהן

genesis 41 7   ותבלענה השבלים הדקות את שבע השבלים הבריאות והמלאות וייקץ פרעה והנה חלום

genesis 41 8   ויהי בבקר ותפעם רוחו וישלח ויקרא את כל חרטמי מצרים ואת כל חכמיה ויספר פרעה להם את חלמו ואין פותר אותם לפרעה

genesis 41 9   וידבר שר המשקים את פרעה לאמר את חטאי אני מזכיר היום

genesis 41 10   פרעה קצף על עבדיו ויתן אתי במשמר בית שר הטבחים אתי ואת שר האפים

genesis 41 11   ונחלמה חלום בלילה אחד אני והוא איש כפתרון חלמו חלמנו

genesis 41 12   ושם אתנו נער עברי עבד לשר הטבחים ונספר לו ויפתר לנו את חלמתינו איש כחלמו פתר

genesis 41 13   ויהי כאשר פתר לנו כן היה אתי השיב על כני ואתו תלה

genesis 41 14   וישלח פרעה ויקרא את יוסף ויריצהו מן הבור ויגלח ויחלף שמלתיו ויבא אל פרעה

genesis 41 15   ויאמר פרעה אל יוסף חלום חלמתי ופתר אין אתו ואני שמעתי עליך לאמר תשמע חלום לפתר אתו

genesis 41 16   ויען יוסף את פרעה לאמר בלעדי אלהים יענה את שלום פרעה

genesis 41 17   וידבר פרעה אל יוסף בחלמי הנני עמד על שפת היאר

genesis 41 18   והנה מן היאר עלת שבע פרות בריאות בשר ויפת תאר ותרעינה באחו

genesis 41 19   והנה שבע פרות אחרות עלות אחריהן דלות ורעות תאר מאד ורקות בשר לא ראיתי כהנה בכל ארץ מצרים לרע

genesis 41 20   ותאכלנה הפרות הרקות והרעות את שבע הפרות הראשנות הבריאת

genesis 41 21   ותבאנה אל קרבנה ולא נודע כי באו אל קרבנה ומראיהן רע כאשר בתחלה ואיקץ

genesis 41 22   וארא בחלמי והנה שבע שבלים עלת בקנה אחד מלאת וטבות

genesis 41 23   והנה שבע שבלים צנמות דקות שדפות קדים צמחות אחריהם

genesis 41 24   ותבלען השבלים הדקת את שבע השבלים הטבות ואמר אל החרטמים ואין מגיד לי

genesis 41 25   ויאמר יוסף אל פרעה חלום פרעה אחד הוא את אשר האלהים עשה הגיד לפרעה

genesis 41 26   שבע פרת הטבת שבע שנים הנה ושבע השבלים הטבת שבע שנים הנה חלום אחד הוא

genesis 41 27   ושבע הפרות הרקות והרעת העלת אחריהן שבע שנים הנה ושבע השבלים הרקות שדפות הקדים יהיו שבע שני רעב

genesis 41 28   הוא הדבר אשר דברתי אל פרעה אשר האלהים עשה הראה את פרעה

genesis 41 29   הנה שבע שנים באות שבע גדול בכל ארץ מצרים

genesis 41 30   וקמו שבע שני רעב אחריהן ונשכח כל השבע בארץ מצרים וכלה הרעב את הארץ

genesis 41 31   ולא יודע השבע בארץ מפני הרעב ההוא אחרי כן כי כבד הוא מאד

genesis 41 32   ועל השנות החלום אל פרעה פעמים כי נכון הדבר מעם האלהים וממהר האלהים לעשתו

genesis 41 33   ועתה ירא פרעה איש נבון וחכם וישיתהו על ארץ מצרים

genesis 41 34   יעשה פרעה ויפקד פקדים על הארץ וחמש את ארץ מצרים בשבע שני השבע

genesis 41 35   ויקבצו את כל אכל השנים הטבת הבאת האלה ויצברו בר תחת יד פרעה אכל בערים ושמרו

genesis 41 36   והיה האכל לפקדון לארץ לשבע שני הרעב אשר תהיין בארץ מצרים ולא תכרת הארץ ברעב

genesis 41 37   וייטב הדבר בעיני פרעה ובעיני כל עבדיו

genesis 41 38   ויאמר פרעה אל עבדיו הנמצא כזה איש אשר רוח אלהים בו

genesis 41 39   ויאמר פרעה אל יוסף אחרי הודיע אלהים אותך את כל זאת אין נבון וחכם כמוך

genesis 41 40   אתה תהיה על ביתי ועל פיך ישק כל עמי רק הכסא אגדל ממך

genesis 41 41   ויאמר פרעה אל יוסף ראה נתתי אתך על כל ארץ מצרים

genesis 41 42   ויסר פרעה את טבעתו מעל ידו ויתן אתה על יד יוסף וילבש אתו בגדי שש וישם רבד הזהב על צוארו

genesis 41 43   וירכב אתו במרכבת המשנה אשר לו ויקראו לפניו אברך ונתון אתו על כל ארץ מצרים

genesis 41 44   ויאמר פרעה אל יוסף אני פרעה ובלעדיך לא ירים איש את ידו ואת רגלו בכל ארץ מצרים

genesis 41 45   ויקרא פרעה שם יוסף צפנת פענח ויתן לו את אסנת בת פוטי פרע כהן אן לאשה ויצא יוסף על ארץ מצרים

genesis 41 46   ויוסף בן שלשים שנה בעמדו לפני פרעה מלך מצרים ויצא יוסף מלפני פרעה ויעבר בכל ארץ מצרים

genesis 41 47   ותעש הארץ בשבע שני השבע לקמצים

genesis 41 48   ויקבץ את כל אכל שבע שנים אשר היו בארץ מצרים ויתן אכל בערים אכל שדה העיר אשר סביבתיה נתן בתוכה

genesis 41 49   ויצבר יוסף בר כחול הים הרבה מאד עד כי חדל לספר כי אין מספר

genesis 41 50   וליוסף ילד שני בנים בטרם תבוא שנת הרעב אשר ילדה לו אסנת בת פוטי פרע כהן און

genesis 41 51   ויקרא יוסף את שם הבכור מנשה כי נשני אלהים את כל עמלי ואת כל בית אבי

genesis 41 52   ואת שם השני קרא אפרים כי הפרני אלהים בארץ עניי

genesis 41 53   ותכלינה שבע שני השבע אשר היה בארץ מצרים

genesis 41 54   ותחלינה שבע שני הרעב לבוא כאשר אמר יוסף ויהי רעב בכל הארצות ובכל ארץ מצרים היה לחם

genesis 41 55   ותרעב כל ארץ מצרים ויצעק העם אל פרעה ללחם ויאמר פרעה לכל מצרים לכו אל יוסף אשר יאמר לכם תעשו

genesis 41 56   והרעב היה על כל פני הארץ ויפתח יוסף את כל אשר בהם וישבר למצרים ויחזק הרעב בארץ מצרים

genesis 41 57   וכל הארץ באו מצרימה לשבר אל יוסף כי חזק הרעב בכל הארץ

genesis 42 1   וירא יעקב כי יש שבר במצרים ויאמר יעקב לבניו למה תתראו

genesis 42 2   ויאמר הנה שמעתי כי יש שבר במצרים רדו שמה ושברו לנו משם ונחיה ולא נמות

genesis 42 3   וירדו אחי יוסף עשרה לשבר בר ממצרים

genesis 42 4   ואת בנימין אחי יוסף לא שלח יעקב את אחיו כי אמר פן יקראנו אסון

genesis 42 5   ויבאו בני ישראל לשבר בתוך הבאים כי היה הרעב בארץ כנען

genesis 42 6   ויוסף הוא השליט על הארץ הוא המשביר לכל עם הארץ ויבאו אחי יוסף וישתחוו לו אפים ארצה

genesis 42 7   וירא יוסף את אחיו ויכרם ויתנכר אליהם וידבר אתם קשות ויאמר אלהם מאין באתם ויאמרו מארץ כנען לשבר אכל

genesis 42 8   ויכר יוסף את אחיו והם לא הכרהו

genesis 42 9   ויזכר יוסף את החלמות אשר חלם להם ויאמר אלהם מרגלים אתם לראות את ערות הארץ באתם

genesis 42 10   ויאמרו אליו לא אדני ועבדיך באו לשבר אכל

genesis 42 11   כלנו בני איש אחד נחנו כנים אנחנו לא היו עבדיך מרגלים

genesis 42 12   ויאמר אלהם לא כי ערות הארץ באתם לראות

genesis 42 13   ויאמרו שנים עשר עבדיך אחים אנחנו בני איש אחד בארץ כנען והנה הקטן את אבינו היום והאחד איננו

genesis 42 14   ויאמר אלהם יוסף הוא אשר דברתי אלכם לאמר מרגלים אתם

genesis 42 15   בזאת תבחנו חי פרעה אם תצאו מזה כי אם בבוא אחיכם הקטן הנה

genesis 42 16   שלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא חי פרעה כי מרגלים אתם

genesis 42 17   ויאסף אתם אל משמר שלשת ימים

genesis 42 18   ויאמר אלהם יוסף ביום השלישי זאת עשו וחיו את האלהים אני ירא

genesis 42 19   אם כנים אתם אחיכם אחד יאסר בבית משמרכם ואתם לכו הביאו שבר רעבון בתיכם

genesis 42 20   ואת אחיכם הקטן תביאו אלי ויאמנו דבריכם ולא תמותו ויעשו כן

genesis 42 21   ויאמרו איש אל אחיו אבל אשמים אנחנו על אחינו אשר ראינו צרת נפשו בהתחננו אלינו ולא שמענו על כן באה אלינו הצרה הזאת

genesis 42 22   ויען ראובן אתם לאמר הלוא אמרתי אליכם לאמר אל תחטאו בילד ולא שמעתם וגם דמו הנה נדרש

genesis 42 23   והם לא י͏דעו כי שמע יוסף כי המליץ בינתם

genesis 42 24   ויסב מעליהם ויבך וישב אלהם וידבר אלהם ויקח מאתם את שמעון ויאסר אתו לעיניהם

genesis 42 25   ויצו יוסף וימלאו את כליהם בר ולהשיב כספיהם איש אל שקו ולתת להם צדה לדרך ויעש להם כן

genesis 42 26   וישאו את שברם על חמריהם וילכו משם

genesis 42 27   ויפתח האחד את שקו לתת מספוא לחמרו במלון וירא את כספו והנה הוא בפי אמתחתו

genesis 42 28   ויאמר אל אחיו הושב כספי וגם הנה באמתחתי ויצא לבם ויחרדו איש אל אחיו לאמר מה זאת עשה אלהים לנו

genesis 42 29   ויבאו אל יעקב אביהם ארצה כנען ויגידו לו את כל הקרת אתם לאמר

genesis 42 30   דבר האיש אדני הארץ אתנו קשות ויתן אתנו כמרגלים את הארץ

genesis 42 31   ונאמר אליו כנים אנחנו לא היינו מרגלים

genesis 42 32   שנים עשר אנחנו אחים בני אבינו האחד איננו והקטן היום את אבינו בארץ כנען

genesis 42 33   ויאמר אלינו האיש אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו

genesis 42 34   והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו

genesis 42 35   ויהי הם מריקים שקיהם והנה איש צרור כספו בשקו ויראו את צררות כספיהם המה ואביהם וייראו

genesis 42 36   ויאמר אלהם יעקב אביהם אתי שכלתם יוסף איננו ושמעון איננו ואת בנימן תקחו עלי היו כלנה

genesis 42 37   ויאמר ראובן אל אביו לאמר את שני בני תמית אם לא אביאנו אליך תנה אתו על ידי ואני אשיבנו אליך

genesis 42 38   ויאמר לא ירד בני עמכם כי אחיו מת והוא לבדו נשאר וקראהו אסון בדרך אשר תלכו בה והורדתם את שיבתי ביגון שאולה

genesis 43 1   והרעב כבד בארץ

genesis 43 2   ויהי כאשר כלו לאכל את השבר אשר הביאו ממצרים ויאמר אליהם אביהם שבו שברו לנו מעט אכל

genesis 43 3   ויאמר אליו יהודה לאמר העד העד בנו האיש לאמר לא תראו פני בלתי אחיכם אתכם

genesis 43 4   אם ישך משלח את אחינו אתנו נרדה ונשברה לך אכל

genesis 43 5   ואם אינך משלח לא נרד כי האיש אמר אלינו לא תראו פני בלתי אחיכם אתכם

genesis 43 6   ויאמר ישראל למה הרעתם לי להגיד לאיש העוד לכם אח

genesis 43 7   ויאמרו שאול שאל האיש לנו ולמולדתנו לאמר העוד אביכם חי היש לכם אח ונגד לו על פי הדברים האלה הידוע נדע כי יאמר הורידו את אחיכם

genesis 43 8   ויאמר יהודה אל ישראל אביו שלחה הנער אתי ונקומה ונלכה ונחיה ולא נמות גם אנחנו גם אתה גם טפנו

genesis 43 9   אנכי א͏ערבנו מידי תבקשנו אם לא הביאתיו אליך והצגתיו לפניך וחטאתי לך כל הימים

genesis 43 10   כי לולא התמהמהנו כי עתה שבנו זה פעמים

genesis 43 11   ויאמר אלהם ישראל אביהם אם כן אפוא זאת עשו קחו מזמרת הארץ בכליכם והורידו לאיש מנחה מעט צרי ומעט דבש נכאת ולט בטנים ושקדים

genesis 43 12   וכסף משנה קחו בידכם ואת הכסף המושב בפי אמתחתיכם תשיבו בידכם אולי משגה הוא

genesis 43 13   ואת אחיכם קחו וקומו שובו אל האיש

genesis 43 14   ואל שדי יתן לכם רחמים לפני האיש ושלח לכם את אחיכם אחר ואת בנימין ואני כאשר שכלתי שכלתי

genesis 43 15   ויקחו האנשים את המנחה הזאת ומשנה כסף לקחו בידם ואת בנימן ויקמו וירדו מצרים ויעמדו לפני יוסף

genesis 43 16   וירא יוסף אתם את בנימין ויאמר לאשר על ביתו הבא את האנשים הביתה וטבח טבח והכן כי אתי יאכלו האנשים בצהרים

genesis 43 17   ויעש האיש כאשר אמר יוסף ויבא האיש את האנשים ביתה יוסף

genesis 43 18   וייראו האנשים כי הובאו בית יוסף ויאמרו על דבר הכסף השב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת חמרינו

genesis 43 19   ויגשו אל האיש אשר על בית יוסף וידברו אליו פתח הבית

genesis 43 20   ויאמרו בי אדני ירד ירדנו בתחלה לשבר אכל

genesis 43 21   ויהי כי באנו אל המלון ונפתחה את אמתחתינו והנה כסף איש בפי אמתחתו כספנו במשקלו ונשב אתו בידנו

genesis 43 22   וכסף אחר הורדנו בידנו לשבר אכל לא ידענו מי שם כספנו באמתחתינו

genesis 43 23   ויאמר שלום לכם אל תיראו אלהיכם ו͏אלהי אביכם נתן לכם מטמון באמתחתיכם כספכם בא אלי ויוצא אלהם את שמעון

genesis 43 24   ויבא האיש את האנשים ביתה יוסף ויתן מים וירחצו רגליהם ויתן מספוא לחמריהם

genesis 43 25   ויכינו את המנחה עד בוא יוסף בצהרים כי שמעו כי שם יאכלו לחם

genesis 43 26   ויבא יוסף הביתה ויביאו לו את המנחה אשר בידם הביתה וישתחוו לו ארצה

genesis 43 27   וישאל להם לשלום ויאמר השלום אביכם הזקן אשר אמרתם העודנו חי

genesis 43 28   ויאמרו שלום לעבדך לאבינו עודנו חי ויקדו וישתחו וישתחוו

genesis 43 29   וישא עיניו וירא את בנימין אחיו בן אמו ויאמר הזה אחיכם הקטן אשר אמרתם אלי ויאמר אלהים יחנך בני

genesis 43 30   וימהר יוסף כי נכמרו רחמיו אל אחיו ויבקש לבכות ויבא החדרה ויבך שמה

genesis 43 31   וירחץ פניו ויצא ויתאפק ויאמר שימו לחם

genesis 43 32   וישימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את העברים לחם כי תועבה הוא למצרים

genesis 43 33   וישבו לפניו הבכר כבכרתו והצעיר כצערתו ויתמהו האנשים איש אל רעהו

genesis 43 34   וישא משאת מאת פניו אלהם ותרב משאת בנימן ממשאת כלם חמש ידות וישתו וישכרו עמו

genesis 44 1   ויצו את אשר על ביתו לאמר מלא את אמתחת האנשים אכל כאשר יוכלון שאת ושים כסף איש בפי אמתחתו

genesis 44 2   ואת גביעי גביע הכסף תשים בפי אמתחת הקטן ואת כסף שברו ויעש כדבר יוסף אשר דבר

genesis 44 3   הבקר אור והאנשים שלחו המה וחמריהם

genesis 44 4   הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם ואמרת אלהם למה שלמתם רעה תחת טובה

genesis 44 5   הלוא זה אשר ישתה אדני בו והוא נחש ינחש בו הרעתם אשר עשיתם

genesis 44 6   וישגם וידבר אלהם את הדברים האלה

genesis 44 7   ויאמרו אליו למה ידבר אדני כדברים האלה חלילה לעבדיך מעשות כדבר הזה

genesis 44 8   הן כסף אשר מצאנו בפי אמתחתינו השיבנו אליך מארץ כנען ואיך נגנב מבית אדניך כסף או זהב

genesis 44 9   אשר ימצא אתו מעבדיך ומת וגם אנחנו נהיה לאדני לעבדים

genesis 44 10   ויאמר גם עתה כדבריכם כן הוא אשר ימצא אתו יהיה לי עבד ואתם תהיו נקים

genesis 44 11   ו͏ימהרו ויורדו איש את אמתחתו ארצה ויפתחו איש אמתחתו

genesis 44 12   ויחפש בגדול החל ובקטן כלה וימצא הגביע באמתחת בנימן

genesis 44 13   ו͏יקרעו שמלתם ויעמס איש על חמרו וישבו העירה

genesis 44 14   ויבא יהודה ואחיו ביתה יוסף והוא עודנו שם ויפלו לפניו ארצה

genesis 44 15   ויאמר להם יוסף מה המעשה הזה אשר עשיתם הלוא ידעתם כי נחש ינחש איש אשר כמני

genesis 44 16   ויאמר יהודה מה נאמר לאדני מה נדבר ומה נצטדק האלהים מצא את עון עבדיך הננו עבדים לאדני גם אנחנו גם אשר נמצא הגביע בידו

genesis 44 17   ויאמר חלילה לי מעשות זאת האיש אשר נמצא הגביע בידו הוא יהיה לי עבד ואתם עלו לשלום אל אביכם

genesis 44 18   ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה

genesis 44 19   אדני שאל את עבדיו לאמר היש לכם אב או אח

genesis 44 20   ונאמר אל אדני יש לנו אב זקן וילד זקנים קטן ואחיו מת ויותר הוא לבדו לאמו ואביו אהבו

genesis 44 21   ותאמר אל עבדיך הורדהו אלי ואשימה עיני עליו

genesis 44 22   ונאמר אל אדני לא יוכל הנער לעזב את אביו ועזב את אביו ומת

genesis 44 23   ותאמר אל עבדיך אם לא ירד אחיכם הקטן אתכם לא תספון לראות פני

genesis 44 24   ויהי כי עלינו אל עבדך אבי ונגד לו את דברי אדני

genesis 44 25   ויאמר אבינו שבו שברו לנו מעט אכל

genesis 44 26   ונאמר לא נוכל לרדת אם יש אחינו הקטן אתנו וירדנו כי לא נוכל לראות פני האיש ואחינו הקטן איננו אתנו

genesis 44 27   ויאמר עבדך אבי אלינו אתם ידעתם כי שנים ילדה לי אשתי

genesis 44 28   ויצא האחד מאתי ואמר אך טרף טרף ולא ראיתיו עד הנה

genesis 44 29   ולקחתם גם את זה מעם פני וקרהו אסון והורדתם את שיבתי ברעה שאלה

genesis 44 30   ועתה כבאי אל עבדך אבי והנער איננו אתנו ונפשו קשורה בנפשו

genesis 44 31   והיה כראותו כי אין הנער ומת והורידו עבדיך את שיבת עבדך אבינו ביגון שאלה

genesis 44 32   כי עבדך ערב את הנער מעם אבי לאמר אם לא אביאנו אליך וחטאתי לאבי כל הימים

genesis 44 33   ועתה ישב נא עבדך תחת הנער עבד לאדני והנער יעל עם אחיו

genesis 44 34   כי איך אעלה אל אבי והנער איננו אתי פן אראה ברע אשר ימצא את אבי

genesis 45 1   ולא יכל יוסף להתאפק לכל הנצבים עליו ויקרא הוציאו כל איש מעלי ולא עמד איש אתו בהתודע יוסף אל אחיו

genesis 45 2   ויתן את קלו בבכי וישמעו מצרים וישמע בית פרעה

genesis 45 3   ויאמר יוסף אל אחיו אני יוסף העוד אבי חי ולא יכלו אחיו לענות אתו כי נבהלו מפניו

genesis 45 4   ויאמר יוסף אל אחיו גשו נא אלי ויגשו ויאמר אני יוסף אחיכם אשר מכרתם אתי מצרימה

genesis 45 5   ועתה אל תעצבו ואל יחר בעיניכם כי מכרתם אתי הנה כי למחיה שלחני אלהים לפניכם

genesis 45 6   כי זה שנתים הרעב בקרב הארץ ועוד חמש שנים אשר אין חריש וקציר

genesis 45 7   וישלחני אלהים לפניכם לשום לכם שארית בארץ ולהחיות לכם לפליטה גדלה

genesis 45 8   ועתה לא אתם שלחתם אתי הנה כי האלהים וישימני לאב לפרעה ולאדון לכל ביתו ומשל בכל ארץ מצרים

genesis 45 9   מהרו ועלו אל אבי ואמרתם אליו כה אמר בנך יוסף שמני אלהים לאדון לכל מצרים רדה אלי אל תעמד

genesis 45 10   וישבת בארץ גשן והיית קרוב אלי אתה ובניך ובני בניך וצאנך ובקרך וכל אשר לך

genesis 45 11   וכלכלתי אתך שם כי עוד חמש שנים רעב פן תורש אתה וביתך וכל אשר לך

genesis 45 12   והנה עיניכם ראות ועיני אחי בנימין כי פי המדבר אליכם

genesis 45 13   והגדתם לאבי את כל כבודי במצרים ואת כל אשר ראיתם ומהרתם והורדתם את אבי הנה

genesis 45 14   ויפל על צוארי בנימן אחיו ויבך ובנימן בכה על צואריו

genesis 45 15   וינשק לכל אחיו ויבך עליהם ואחרי כן דברו אחיו אתו

genesis 45 16   והקל נשמע בית פרעה לאמר באו אחי יוסף וייטב בעיני פרעה ובעיני עבדיו

genesis 45 17   ויאמר פרעה אל יוסף אמר אל אחיך זאת עשו טענו את בעירכם ולכו באו ארצה כנען

genesis 45 18   וקחו את אביכם ואת בתיכם ובאו אלי ואתנה לכם את טוב ארץ מצרים ואכלו את חלב הארץ

genesis 45 19   ואתה צויתה זאת עשו קחו לכם מארץ מצרים עגלות לטפכם ולנשיכם ונשאתם את אביכם ובאתם

genesis 45 20   ועינכם אל תחס על כליכם כי טוב כל ארץ מצרים לכם הוא

genesis 45 21   ויעשו כן בני ישראל ויתן להם יוסף עגלות על פי פרעה ויתן להם צדה לדרך

genesis 45 22   לכלם נתן לאיש חלפות שמלת ולבנימן נתן שלש מאות כסף וחמש חלפת שמלת

genesis 45 23   ולאביו שלח כזאת עשרה חמרים נשאים מטוב מצרים ועשר אתנת נשאת בר ולחם ומזון לאביו לדרך

genesis 45 24   וישלח את אחיו וילכו ויאמר אלהם אל תרגזו בדרך

genesis 45 25   ויעלו ממצרים ויבאו ארץ כנען אל יעקב אביהם

genesis 45 26   ויגדו לו לאמר עוד יוסף חי וכי הוא משל בכל ארץ מצרים ויפג לבו כי לא האמין להם

genesis 45 27   וידברו אליו את כל דברי יוסף אשר דבר אלהם וירא את העגלות אשר שלח יוסף לשאת אתו ותחי רוח יעקב אביהם

genesis 45 28   ויאמר ישראל רב עוד יוסף בני חי אלכה ואראנו בטרם אמות

genesis 46 1   ויסע ישראל וכל אשר לו ויבא בארה שבע ויזבח זבחים לאלהי אביו יצחק

genesis 46 2   ויאמר אלהים לישראל במראת הלילה ויאמר יעקב יעקב ויאמר הנני

genesis 46 3   ויאמר אנכי האל אלהי אביך אל תירא מרדה מצרימה כי לגוי גדול אשימך שם

genesis 46 4   אנכי ארד עמך מצרימה ואנכי אעלך גם עלה ויוסף ישית ידו על עיניך

genesis 46 5   ויקם יעקב מבאר שבע וישאו בני ישראל את יעקב אביהם ואת טפם ואת נשיהם בעגלות אשר שלח פרעה לשאת אתו

genesis 46 6   ויקחו את מקניהם ואת רכושם אשר רכשו בארץ כנען ויבאו מצרימה יעקב וכל זרעו אתו

genesis 46 7   בניו ובני בניו אתו בנתיו ובנות בניו וכל זרעו הביא אתו מצרימה

genesis 46 8   ואלה שמות בני ישראל הבאים מצרימה יעקב ובניו בכר יעקב ראובן

genesis 46 9   ובני ראובן חנוך ופלוא וחצרון וכרמי

genesis 46 10   ובני שמעון ימואל וימין ואהד ויכין וצחר ושאול בן הכנענית

genesis 46 11   ובני לוי גרשון קהת ומררי

genesis 46 12   ובני יהודה ער ואונן ושלה ופרץ וזרח וימת ער ואונן בארץ כנען ויהיו בני פרץ חצרון וחמול

genesis 46 13   ובני יששכר תולע ופוה ויוב ושמרון

genesis 46 14   ובני זבולן סרד ואלון ויחלאל

genesis 46 15   אלה בני לאה אשר ילדה ליעקב בפדן ארם ואת דינה בתו כל נפש בניו ובנותיו שלשים ושלש

genesis 46 16   ובני גד צפיון וחגי שוני ואצבן ערי וארודי ואראלי

genesis 46 17   ובני אשר ימנה וישוה וישוי ובריעה ושרח אחתם ובני בריעה חבר ומלכיאל

genesis 46 18   אלה בני זלפה אשר נתן לבן ללאה בתו ותלד את אלה ליעקב שש עשרה נפש

genesis 46 19   בני רחל אשת יעקב יוסף ובנימן

genesis 46 20   ויולד ליוסף בארץ מצרים אשר ילדה לו אסנת בת פוטי פרע כהן אן את מנשה ואת אפרים

genesis 46 21   ובני בנימן בלע ובכר ואשבל גרא ונעמן אחי וראש מפים וחפים וארד

genesis 46 22   אלה בני רחל אשר ילד ליעקב כל נפש ארבעה עשר

genesis 46 23   ובני דן חשים

genesis 46 24   ובני נפתלי יחצאל וגוני ויצר ושלם

genesis 46 25   אלה בני בלהה אשר נתן לבן לרחל בתו ותלד את אלה ליעקב כל נפש שבעה

genesis 46 26   כל הנפש הבאה ליעקב מצרימה יצאי ירכו מלבד נשי בני יעקב כל נפש ששים ושש

genesis 46 27   ובני יוסף אשר ילד לו במצרים נפש שנים כל הנפש לבית יעקב הבאה מצרימה שבעים

genesis 46 28   ואת יהודה שלח לפניו אל יוסף להורת לפניו גשנה ויבאו ארצה גשן

genesis 46 29   ויאסר יוסף מרכבתו ויעל לקראת ישראל אביו גשנה וירא אליו ויפל על צואריו ויבך על צואריו עוד

genesis 46 30   ויאמר ישראל אל יוסף אמותה הפעם אחרי ראותי את פניך כי עודך חי

genesis 46 31   ויאמר יוסף אל אחיו ואל בית אביו אעלה ואגידה לפרעה ואמרה אליו אחי ובית אבי אשר בארץ כנען באו אלי

genesis 46 32   והאנשים רעי צאן כי אנשי מקנה היו וצאנם ובקרם וכל אשר להם הביאו

genesis 46 33   והיה כי יקרא לכם פרעה ואמר מה מעשיכם

genesis 46 34   ואמרתם אנשי מקנה היו עבדיך מנעורינו ועד עתה גם אנחנו גם אבתינו בעבור תשבו בארץ גשן כי תועבת מצרים כל רעה צאן

genesis 47 1   ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן

genesis 47 2   ומקצה אחיו לקח חמשה אנשים ויצגם לפני פרעה

genesis 47 3   ויאמר פרעה אל אחיו מה מעשיכם ויאמרו אל פרעה רעה צאן עבדיך גם אנחנו גם אבותינו

genesis 47 4   ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן

genesis 47 5   ויאמר פרעה אל יוסף לאמר אביך ואחיך באו אליך

genesis 47 6   ארץ מצרים לפניך הוא במיטב הארץ הושב את אביך ואת אחיך ישבו בארץ גשן ואם ידעת ויש בם אנשי חיל ושמתם שרי מקנה על אשר לי

genesis 47 7   ויבא יוסף את יעקב אביו ויעמדהו לפני פרעה ויברך יעקב את פרעה

genesis 47 8   ויאמר פרעה אל יעקב כמה ימי שני חייך

genesis 47 9   ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי ולא השיגו את ימי שני חיי אבתי בימי מגוריהם

genesis 47 10   ויברך יעקב את פרעה ויצא מלפני פרעה

genesis 47 11   ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה

genesis 47 12   ויכלכל יוסף את אביו ואת אחיו ואת כל בית אביו לחם לפי הטף

genesis 47 13   ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב

genesis 47 14   וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה

genesis 47 15   ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף

genesis 47 16   ויאמר יוסף הבו מקניכם ואתנה לכם במקניכם אם אפס כסף

genesis 47 17   ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא

genesis 47 18   ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתנו ואדמתנו

genesis 47 19   למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם

genesis 47 20   ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה

genesis 47 21   ואת העם העביר אתו לערים מקצה גבול מצרים ועד קצהו

genesis 47 22   רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם

genesis 47 23   ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה

genesis 47 24   והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם ולאכל לטפכם

genesis 47 25   ויאמרו החיתנו נמצא חן בעיני אדני והיינו עבדים לפרעה

genesis 47 26   וישם אתה יוסף לחק עד היום הזה על אדמת מצרים לפרעה לחמש רק אדמת הכהנים לבדם לא היתה לפרעה

genesis 47 27   וישב ישראל בארץ מצרים בארץ גשן ויאחזו בה ויפרו וירבו מאד

genesis 47 28   ויחי יעקב בארץ מצרים שבע עשרה שנה ויהי ימי יעקב שני חייו שבע שנים וארבעים ומאת שנה

genesis 47 29   ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים

genesis 47 30   ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך

genesis 47 31   ויאמר השבעה לי וישבע לו וישתחו ישראל על ראש המטה

genesis 48 1   ויהי אחרי הדברים האלה ויאמר ליוסף הנה אביך חלה ויקח את שני בניו עמו את מנשה ואת אפרים

genesis 48 2   ויגד ליעקב ויאמר הנה בנך יוסף בא אליך ויתחזק ישראל וישב על המטה

genesis 48 3   ויאמר יעקב אל יוסף אל שדי נראה אלי בלוז בארץ כנען ויברך אתי

genesis 48 4   ויאמר אלי הנני מפרך והרביתך ונתתיך לקהל עמים ונתתי את הארץ הזאת לזרעך אחריך אחזת עולם

genesis 48 5   ועתה שני בניך הנולדים לך בארץ מצרים עד באי אליך מצרימה לי הם אפרים ומנשה כראובן ושמעון יהיו לי

genesis 48 6   ומולדתך אשר הולדת אחריהם לך יהיו על שם אחיהם יקראו בנחלתם

genesis 48 7   ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה ואקברה שם בדרך אפרת הוא בית לחם

genesis 48 8   וירא ישראל את בני יוסף ויאמר מי אלה

genesis 48 9   ויאמר יוסף אל אביו בני הם אשר נתן לי אלהים בזה ויאמר קחם נא אלי ואברכם

genesis 48 10   ועיני ישראל כבדו מזקן לא יוכל לראות ויגש אתם אליו וישק להם ויחבק להם

genesis 48 11   ויאמר ישראל אל יוסף ראה פניך לא פללתי והנה הראה אתי אלהים גם את זרעך

genesis 48 12   ויוצא יוסף אתם מעם ברכיו וישתחו לאפיו ארצה

genesis 48 13   ויקח יוסף את שניהם את אפרים בימינו משמאל ישראל ואת מנשה בשמאלו מימין ישראל ויגש אליו

genesis 48 14   וישלח ישראל את ימינו וישת על ראש אפרים והוא הצעיר ואת שמאלו על ראש מנשה שכל את ידיו כי מנשה הבכור

genesis 48 15   ויברך את יוסף ויאמר האלהים אשר התהלכו אבתי לפניו אברהם ויצחק האלהים הרעה אתי מעודי עד היום הזה

genesis 48 16   המלאך הגאל אתי מכל רע יברך את הנערים ויקרא בהם שמי ושם אבתי אברהם ויצחק וידגו לרב בקרב הארץ

genesis 48 17   וירא יוסף כי ישית אביו יד ימינו על ראש אפרים וירע בעיניו ויתמך יד אביו להסיר אתה מעל ראש אפרים על ראש מנשה

genesis 48 18   ויאמר יוסף אל אביו לא כן אבי כי זה הבכר שים ימינך על ראשו

genesis 48 19   וימאן אביו ויאמר ידעתי בני ידעתי גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים

genesis 48 20   ויברכם ביום ההוא לאמור בך יברך ישראל לאמר ישמך אלהים כאפרים וכמנשה וישם את אפרים לפני מנשה

genesis 48 21   ויאמר ישראל אל יוסף הנה אנכי מת והיה אלהים עמכם והשיב אתכם אל ארץ אבתיכם

genesis 48 22   ואני נתתי לך שכם אחד על אחיך אשר לקחתי מיד האמרי בחרבי ובקשתי

genesis 49 1   ויקרא יעקב אל בניו ויאמר האספו ואגידה לכם את אשר יקרא אתכם באחרית הימים

genesis 49 2   הקבצו ושמעו בני יעקב ושמעו אל ישראל אביכם

genesis 49 3   ראובן בכרי אתה כחי וראשית אוני יתר שאת ויתר עז

genesis 49 4   פחז כמים אל תותר כי עלית משכבי אביך אז חללת יצועי עלה

genesis 49 5   שמעון ולוי אחים כלי חמס מכרתיהם

genesis 49 6   בסדם אל תבא נפשי בקהלם אל תחד כבדי כי באפם הרגו איש וברצנם עקרו שור

genesis 49 7   ארור אפם כי עז ועברתם כי קשתה אחלקם ביעקב ואפיצם בישראל

genesis 49 8   יהודה אתה יודוך אחיך ידך בערף איביך ישתחוו לך בני אביך

genesis 49 9   גור אריה יהודה מטרף בני עלית כרע רבץ כאריה וכלביא מי יקימנו

genesis 49 10   לא יסור שבט מיהודה ומחקק מבין רגליו עד כי יבא שילה שילו ולו יקהת עמים

genesis 49 11   אסרי לגפן עירה עירו ולשרקה בני אתנו כבס ביין לבשו ובדם ענבים סותה סותו

genesis 49 12   חכלילי עינים מיין ולבן שנים מחלב

genesis 49 13   זבולן לחוף ימים ישכן והוא לחוף אניות וירכתו על צידן

genesis 49 14   יששכר חמר גרם רבץ בין המשפתים

genesis 49 15   וירא מנחה כי טוב ואת הארץ כי נעמה ויט שכמו לסבל ויהי למס עבד

genesis 49 16   דן ידין עמו כאחד שבטי ישראל

genesis 49 17   יהי דן נחש עלי דרך שפיפן עלי ארח הנשך עקבי סוס ויפל רכבו אחור

genesis 49 18   לישועתך קויתי יהוה

genesis 49 19   גד גדוד יגודנו והוא יגד עקב

genesis 49 20   מאשר שמנה לחמו והוא יתן מעדני מלך

genesis 49 21   נפתלי אילה שלחה הנתן אמרי שפר

genesis 49 22   בן פרת יוסף בן פרת עלי עין בנות צעדה עלי שור

genesis 49 23   וימררהו ורבו וישטמהו בעלי חצים

genesis 49 24   ותשב באיתן קשתו ויפזו זרעי ידיו מידי אביר יעקב משם רעה אבן ישראל

genesis 49 25   מאל אביך ויעזרך ואת שדי ויברכך ברכת שמים מעל ברכת תהום רבצת תחת ברכת שדים ורחם

genesis 49 26   ברכת אביך גברו על ברכת הורי עד תאות גבעת עולם תהיין לראש יוסף ולקדקד נזיר אחיו

genesis 49 27   בנימין זאב יטרף בבקר יאכל עד ולערב יחלק שלל

genesis 49 28   כל אלה שבטי ישראל שנים עשר וזאת אשר דבר להם אביהם ויברך אותם איש אשר כברכתו ברך אתם

genesis 49 29   ויצו אותם ויאמר אלהם אני נאסף אל עמי קברו אתי אל אבתי אל המערה אשר בשדה עפרון ה͏חתי

genesis 49 30   במערה אשר בשדה המכפלה אשר על פני ממרא בארץ כנען אשר קנה אברהם את השדה מאת עפרן החתי לאחזת קבר

genesis 49 31   שמה ק͏ברו את אברהם ואת שרה אשתו שמה קברו את יצחק ואת רבקה אשתו ושמה קברתי את לאה

genesis 49 32   מקנה השדה והמערה אשר בו מאת בני חת

genesis 49 33   ויכל יעקב לצות את בניו ויאסף רגליו אל המטה ויגוע ויאסף אל עמיו

genesis 50 1   ויפל יוסף על פני אביו ויבך עליו וישק לו

genesis 50 2   ויצו יוסף את עבדיו את הרפאים לחנט את אביו ויחנטו הרפאים את ישראל

genesis 50 3   וימלאו לו ארבעים יום כי כן ימלאו ימי החנטים ויבכו אתו מצרים שבעים יום

genesis 50 4   ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם דברו נא באזני פרעה לאמר

genesis 50 5   אבי השביעני לאמר הנה אנכי מת בקברי אשר כריתי לי בארץ כנען שמה תקברני ועתה אעלה נא ואקברה את אבי ואשובה

genesis 50 6   ויאמר פרעה עלה וקבר את אביך כאשר השביעך

genesis 50 7   ויעל יוסף לקבר את אביו וי͏עלו אתו כל עבדי פרעה זקני ביתו וכל זקני ארץ מצרים

genesis 50 8   וכל בית יוסף ואחיו ובית אביו רק טפם וצאנם ובקרם עזבו בארץ גשן

genesis 50 9   ויעל עמו גם רכב גם פרשים ויהי המחנה כבד מאד

genesis 50 10   ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים

genesis 50 11   וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמה אבל מצרים אשר בעבר הירדן

genesis 50 12   ויעשו בניו לו כן כאשר צום

genesis 50 13   וישאו אתו בניו ארצה כנען ויקברו אתו במערת שדה המכפלה אשר קנה אברהם את השדה לאחזת קבר מאת עפרן החתי על פני ממרא

genesis 50 14   וישב יוסף מצרימה הוא ואחיו וכל העלים אתו לקבר את אביו אחרי קברו את אביו

genesis 50 15   ויראו אחי יוסף כי מת אביהם ויאמרו לו ישטמנו יוסף והשב ישיב לנו את כל הרעה אשר גמלנו אתו

genesis 50 16   ויצוו אל יוסף לאמר אביך צוה לפני מותו לאמר

genesis 50 17   כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך ויבך יוסף בדברם אליו

genesis 50 18   וילכו גם אחיו ו͏יפלו לפניו ויאמרו הננו לך לעבדים

genesis 50 19   ויאמר אלהם יוסף אל תיראו כי התחת אלהים אני

genesis 50 20   ואתם חשבתם עלי רעה אלהים חשבה לטבה למען עשה כיום הזה להחית עם רב

genesis 50 21   ועתה אל תיראו אנכי אכלכל אתכם ואת טפכם וינחם אותם וידבר על לבם

genesis 50 22   וישב יוסף במצרים הוא ובית אביו ויחי יוסף מאה ועשר שנים

genesis 50 23   וירא יוסף לאפרים בני שלשים גם בני מכיר בן מנשה ילדו על ברכי יוסף

genesis 50 24   ויאמר יוסף אל אחיו אנכי מת ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב

genesis 50 25   וישבע יוסף את בני ישראל לאמר פקד יפקד אלהים אתכם והעלתם את עצמתי מזה

genesis 50 26   וימת יוסף בן מאה ועשר שנים ויחנטו אתו ויישם בארון במצרים