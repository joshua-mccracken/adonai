# Psalms

**Psalm 1:1**   אַשְֽׁרֵי הָאִישׁ אֲשֶׁר  לֹא הָלַךְ בַּעֲצַת רְשָׁעִים וּבְדֶרֶךְ חַטָּאִים לֹא עָמָד וּבְמֹושַׁב לֵצִים לֹא יָשָֽׁב

**Psalm 1:2**   כִּי אִם בְּתֹורַת יְהוָה חֶפְצֹו וּֽבְתֹורָתֹו יֶהְגֶּה יֹומָם וָלָֽיְלָה

**Psalm 1:3**   וְֽהָיָה כְּעֵץ שָׁתוּל עַֽל פַּלְגֵי מָיִם אֲשֶׁר פִּרְיֹו  יִתֵּן בְּעִתֹּו וְעָלֵהוּ לֹֽא יִבֹּול וְכֹל אֲשֶׁר יַעֲשֶׂה יַצְלִֽיחַ

**Psalm 1:4**   לֹא כֵן הָרְשָׁעִים כִּי אִם כַּמֹּץ אֲֽ‍שֶׁר תִּדְּפֶנּוּ רֽוּחַ

**Psalm 1:5**   עַל כֵּן  לֹא יָקֻמוּ רְשָׁעִים בַּמִּשְׁפָּט וְחַטָּאִים בַּעֲדַת צַדִּיקִֽים

**Psalm 1:6**   כִּֽי יֹודֵעַ יְהוָה דֶּרֶךְ צַדִּיקִים וְדֶרֶךְ רְשָׁעִים תֹּאבֵֽד 

**Psalm 2:1**   לָמָּה רָגְשׁוּ גֹויִם וּלְאֻמִּים יֶהְגּוּ רִֽיק

**Psalm 2:2**   יִתְיַצְּבוּ  מַלְכֵי אֶרֶץ וְרֹוזְנִים נֹֽוסְדוּ יָחַד עַל יְהוָה וְעַל מְשִׁיחֹֽו

**Psalm 2:3**   נְֽנַתְּקָה אֶת מֹֽוסְרֹותֵימֹו וְנַשְׁלִיכָה מִמֶּנּוּ עֲבֹתֵֽימֹו

**Psalm 2:4**   יֹושֵׁב בַּשָּׁמַיִם יִשְׂחָק אֲדֹנָי יִלְעַג לָֽמֹו

**Psalm 2:5**   אָז יְדַבֵּר אֵלֵימֹו בְאַפֹּו וּֽבַחֲרֹונֹו יְבַהֲלֵֽמֹו

**Psalm 2:6**   וַאֲנִי נָסַכְתִּי מַלְכִּי עַל צִיֹּון הַר קָדְשִֽׁי

**Psalm 2:7**   אֲסַפְּרָה אֶֽל חֹק יְֽהוָה אָמַר אֵלַי בְּנִי אַתָּה אֲנִי הַיֹּום יְלִדְתִּֽיךָ

**Psalm 2:8**   שְׁאַל מִמֶּנִּי וְאֶתְּנָה גֹויִם נַחֲלָתֶךָ וַאֲחֻזָּתְךָ אַפְסֵי אָֽרֶץ

**Psalm 2:9**   תְּרֹעֵם בְּשֵׁבֶט בַּרְזֶל כִּכְלִי יֹוצֵר תְּנַפְּצֵֽם

**Psalm 2:10**   וְעַתָּה מְלָכִים הַשְׂכִּילוּ הִוָּסְרוּ שֹׁפְטֵי אָֽרֶץ

**Psalm 2:11**   עִבְדוּ אֶת יְהוָה בְּיִרְאָה וְגִילוּ בִּרְעָדָֽה

**Psalm 2:12**   נַשְּׁקוּ בַר פֶּן יֶאֱנַף  וְתֹאבְדוּ דֶרֶךְ כִּֽי יִבְעַר כִּמְעַט אַפֹּו אַשְׁרֵי כָּל חֹוסֵי בֹֽו 

**Psalm 3:1**   מִזְמֹור לְדָוִד בְּבָרְחֹו מִפְּנֵי  אַבְשָׁלֹום בְּנֹֽו

**Psalm 3:2**   יְהוָה מָֽה רַבּוּ צָרָי רַבִּים קָמִים עָלָֽי

**Psalm 3:3**   רַבִּים אֹמְרִים לְנַפְשִׁי אֵין יְֽשׁוּעָתָה לֹּו בֵֽאלֹהִים סֶֽלָה

**Psalm 3:4**   וְאַתָּה יְהוָה מָגֵן בַּעֲדִי כְּבֹודִי וּמֵרִים רֹאשִֽׁי

**Psalm 3:5**   קֹולִי אֶל יְהוָה אֶקְרָא וַיַּֽעֲנֵנִי מֵהַר קָדְשֹׁו סֶֽלָה

**Psalm 3:6**   אֲנִי שָׁכַבְתִּי וָֽאִישָׁנָה הֱקִיצֹותִי כִּי יְהוָה יִסְמְכֵֽנִי

**Psalm 3:7**   לֹֽא אִירָא מֵרִבְבֹות עָם אֲשֶׁר סָבִיב שָׁתוּ עָלָֽי

**Psalm 3:8**   קוּמָה יְהוָה  הֹושִׁיעֵנִי אֱלֹהַי כִּֽי הִכִּיתָ אֶת כָּל אֹיְבַי לֶחִי שִׁנֵּי רְשָׁעִים שִׁבַּֽרְתָּ

**Psalm 3:9**   לַיהוָה הַיְשׁוּעָה עַֽל עַמְּךָ בִרְכָתֶךָ סֶּֽלָה 

**Psalm 4:1**   לַמְנַצֵּחַ בִּנְגִינֹות מִזְמֹור לְדָוִֽד

**Psalm 4:2**   בְּקָרְאִי עֲנֵנִי  אֱלֹהֵי צִדְקִי בַּצָּר הִרְחַבְתָּ לִּי חָנֵּנִי וּשְׁמַע תְּפִלָּתִֽי

**Psalm 4:3**   בְּנֵי אִישׁ עַד מֶה כְבֹודִי לִכְלִמָּה תֶּאֱהָבוּן רִיק תְּבַקְשׁוּ כָזָב סֶֽלָה

**Psalm 4:4**   וּדְעוּ כִּֽי הִפְלָה יְהוָה חָסִיד לֹו יְהוָה יִשְׁמַע בְּקָרְאִי אֵלָֽיו

**Psalm 4:5**   רִגְזוּ וְֽאַל תֶּחֱטָאוּ אִמְרוּ בִלְבַבְכֶם עַֽל מִשְׁכַּבְכֶם וְדֹמּוּ סֶֽלָה

**Psalm 4:6**   זִבְחוּ זִבְחֵי צֶדֶק וּבִטְחוּ אֶל יְהוָֽה

**Psalm 4:7**   רַבִּים אֹמְרִים מִֽי יַרְאֵנוּ טֹוב נְֽסָה עָלֵינוּ אֹור פָּנֶיךָ יְהוָֽה

**Psalm 4:8**   נָתַתָּה שִׂמְחָה בְלִבִּי מֵעֵת דְּגָנָם וְתִֽירֹושָׁם רָֽבּוּ

**Psalm 4:9**   בְּשָׁלֹום יַחְדָּו אֶשְׁכְּבָה וְאִישָׁן כִּֽי אַתָּה יְהוָה לְבָדָד לָבֶטַח תֹּושִׁיבֵֽנִי 

**Psalm 5:1**   לַמְנַצֵּחַ אֶֽל הַנְּחִילֹות מִזְמֹור לְדָוִֽד

**Psalm 5:2**   אֲמָרַי הַאֲזִינָה  יְהוָה בִּינָה הֲגִֽיגִי

**Psalm 5:3**   הַקְשִׁיבָה  לְקֹול שַׁוְעִי מַלְכִּי וֵאלֹהָי כִּֽי אֵלֶיךָ אֶתְפַּלָּֽל

**Psalm 5:4**   יְֽהוָה בֹּקֶר תִּשְׁמַע קֹולִי בֹּקֶר אֶֽעֱרָךְ לְךָ וַאֲצַפֶּֽה

**Psalm 5:5**   כִּי  לֹא אֵֽל חָפֵץ רֶשַׁע  אָתָּה לֹא יְגֻרְךָ רָֽע

**Psalm 5:6**   לֹֽא יִתְיַצְּבוּ הֹֽולְלִים לְנֶגֶד עֵינֶיךָ שָׂנֵאתָ כָּל פֹּעֲלֵי אָֽוֶן

**Psalm 5:7**   תְּאַבֵּד דֹּבְרֵי כָזָב אִישׁ דָּמִים וּמִרְמָה יְתָעֵב  יְהוָֽה

**Psalm 5:8**   וַאֲנִי בְּרֹב חַסְדְּךָ אָבֹוא בֵיתֶךָ אֶשְׁתַּחֲוֶה אֶל הֵֽ͏יכַל קָדְשְׁךָ בְּיִרְאָתֶֽךָ

**Psalm 5:9**   יְהוָה  נְחֵנִי בְצִדְקָתֶךָ לְמַעַן שֹׁורְרָי הושר הַיְשַׁר לְפָנַי דַּרְכֶּֽךָ

**Psalm 5:10**   כִּי אֵין בְּפִיהוּ נְכֹונָה קִרְבָּם הַוֹּות קֶֽבֶר פָּתוּחַ גְּרֹונָם לְשֹׁונָם יַחֲלִֽיקוּן

**Psalm 5:11**   הַֽאֲשִׁימֵם  אֱֽ‍לֹהִים יִפְּלוּ מִֽמֹּעֲצֹותֵיהֶם בְּרֹב פִּשְׁעֵיהֶם הַדִּיחֵמֹו כִּי מָרוּ בָֽךְ

**Psalm 5:12**   וְיִשְׂמְחוּ כָל חֹוסֵי בָךְ לְעֹולָם יְרַנֵּנוּ וְתָסֵךְ עָלֵימֹו וְֽיַעְלְצוּ בְךָ אֹהֲבֵי שְׁמֶֽךָ

**Psalm 5:13**   כִּֽי אַתָּה תְּבָרֵךְ צַדִּיק יְהוָה כַּצִּנָּה רָצֹון תַּעְטְרֶֽנּוּ 

**Psalm 6:1**   לַמְנַצֵּחַ בִּנְגִינֹות עַֽל הַשְּׁמִינִית מִזְמֹור לְדָוִֽד

**Psalm 6:2**   יְֽהוָה אַל בְּאַפְּךָ תֹוכִיחֵנִי וְֽאַל בַּחֲמָתְךָ תְיַסְּרֵֽנִי

**Psalm 6:3**   חָנֵּנִי יְהוָה כִּי אֻמְלַל אָנִי רְפָאֵנִי יְהוָה כִּי נִבְהֲלוּ עֲצָמָֽ͏י

**Psalm 6:4**   וְנַפְשִׁי נִבְהֲלָה מְאֹד ואת וְאַתָּה יְהוָה עַד מָתָֽי

**Psalm 6:5**   שׁוּבָה יְהוָה חַלְּצָה נַפְשִׁי הֹושִׁיעֵנִי לְמַעַן חַסְדֶּֽךָ

**Psalm 6:6**   כִּי אֵין בַּמָּוֶת זִכְרֶךָ בִּשְׁאֹול מִי יֹֽודֶה לָּֽךְ

**Psalm 6:7**   יָגַעְתִּי  בְּֽאַנְחָתִי אַשְׂחֶה בְכָל לַיְלָה מִטָּתִי בְּדִמְעָתִי עַרְשִׂי אַמְסֶֽה

**Psalm 6:8**   עָֽשְׁשָׁה מִכַּעַס עֵינִי עָֽתְקָה בְּכָל צֹורְרָֽי

**Psalm 6:9**   סוּרוּ מִמֶּנִּי כָּל פֹּעֲלֵי אָוֶן כִּֽי שָׁמַע יְהוָה קֹול בִּכְיִֽי

**Psalm 6:10**   שָׁמַע יְהוָה תְּחִנָּתִי יְהוָה תְּֽפִלָּתִי יִקָּֽח

**Psalm 6:11**   יֵבֹשׁוּ  וְיִבָּהֲלוּ מְאֹד כָּל אֹיְבָי יָשֻׁבוּ יֵבֹשׁוּ רָֽגַע 

**Psalm 7:1**   שִׁגָּיֹון לְדָוִד אֲשֶׁר שָׁר לַיהוָה עַל דִּבְרֵי כוּשׁ בֶּן יְמִינִֽי

**Psalm 7:2**   יְהוָה אֱלֹהַי בְּךָ חָסִיתִי הֹושִׁיעֵנִי מִכָּל רֹדְפַי וְהַצִּילֵֽנִי

**Psalm 7:3**   פֶּן יִטְרֹף כְּאַרְיֵה נַפְשִׁי פֹּרֵק וְאֵין מַצִּֽיל

**Psalm 7:4**   יְהוָה אֱלֹהַי אִם עָשִׂיתִי זֹאת אִֽם יֶשׁ עָוֶל בְּכַפָּֽי

**Psalm 7:5**   אִם גָּמַלְתִּי שֹֽׁולְמִי רָע וָאֲחַלְּצָה צֹורְרִי רֵיקָֽם

**Psalm 7:6**   יִֽרַדֹּף אֹויֵב  נַפְשִׁי וְיַשֵּׂג וְיִרְמֹס לָאָרֶץ חַיָּי וּכְבֹודִי  לֶעָפָר יַשְׁכֵּן סֶֽלָה

**Psalm 7:7**   קוּמָה יְהוָה  בְּאַפֶּךָ הִנָּשֵׂא בְּעַבְרֹות צֹורְרָי וְעוּרָה אֵלַי מִשְׁפָּט צִוִּֽיתָ

**Psalm 7:8**   וַעֲדַת לְאֻמִּים תְּסֹובְבֶךָּ וְעָלֶיהָ לַמָּרֹום שֽׁוּבָה

**Psalm 7:9**   יְהוָה יָדִין עַמִּים שָׁפְטֵנִי יְהוָה כְּצִדְקִי וּכְתֻמִּי עָלָֽי

**Psalm 7:10**   יִגְמָר נָא רַע  רְשָׁעִים וּתְכֹונֵן צַדִּיק וּבֹחֵן לִבֹּות וּכְלָיֹות אֱלֹהִים צַדִּֽ͏יק

**Psalm 7:11**   מָֽגִנִּי עַל אֱלֹהִים מֹושִׁיעַ יִשְׁרֵי לֵֽב

**Psalm 7:12**   אֱלֹהִים שֹׁופֵט צַדִּיק וְאֵל זֹעֵם בְּכָל יֹֽום

**Psalm 7:13**   אִם לֹא יָשׁוּב חַרְבֹּו יִלְטֹושׁ קַשְׁתֹּו דָרַךְ וַֽיְכֹונְנֶֽהָ

**Psalm 7:14**   וְלֹו הֵכִין כְּלֵי מָוֶת חִצָּיו לְֽדֹלְקִים יִפְעָֽל

**Psalm 7:15**   הִנֵּה יְחַבֶּל אָוֶן וְהָרָה עָמָל וְיָלַד שָֽׁקֶר

**Psalm 7:16**   בֹּור כָּרָֽה וַֽיַּחְפְּרֵהוּ וַיִּפֹּל בְּשַׁחַת יִפְעָֽל

**Psalm 7:17**   יָשׁוּב עֲמָלֹו בְרֹאשֹׁו וְעַל קָדְקֳדֹו חֲמָסֹו יֵרֵֽד

**Psalm 7:18**   אֹודֶה יְהוָה כְּצִדְקֹו וַאֲזַמְּרָה שֵֽׁם יְהוָה עֶלְיֹֽון 

**Psalm 8:1**   לַמְנַצֵּחַ עַֽל הַגִּתִּית מִזְמֹור לְדָוִֽד

**Psalm 8:2**   יְהוָה אֲדֹנֵינוּ מָֽה אַדִּיר שִׁמְךָ בְּכָל הָאָרֶץ אֲשֶׁר תְּנָה הֹודְךָ עַל הַשָּׁמָֽיִם

**Psalm 8:3**   מִפִּי עֹֽולְלִים  וְֽיֹנְקִים יִסַּדְתָּ עֹז לְמַעַן צֹורְרֶיךָ לְהַשְׁבִּית אֹויֵב וּמִתְנַקֵּֽם

**Psalm 8:4**   כִּֽי אֶרְאֶה שָׁמֶיךָ מַעֲשֵׂי אֶצְבְּעֹתֶיךָ יָרֵחַ וְכֹוכָבִים אֲשֶׁר כֹּונָֽנְתָּה

**Psalm 8:5**   מָֽה אֱנֹושׁ כִּֽי תִזְכְּרֶנּוּ וּבֶן אָדָם כִּי תִפְקְדֶֽנּוּ

**Psalm 8:6**   וַתְּחַסְּרֵהוּ מְּעַט מֵאֱלֹהִים וְכָבֹוד וְהָדָר תְּעַטְּרֵֽהוּ

**Psalm 8:7**   תַּמְשִׁילֵהוּ בְּמַעֲשֵׂי יָדֶיךָ כֹּל שַׁתָּה תַֽחַת רַגְלָֽיו

**Psalm 8:8**   צֹנֶה וַאֲלָפִים כֻּלָּם וְגַם בַּהֲמֹות שָׂדָֽי

**Psalm 8:9**   צִפֹּור שָׁמַיִם וּדְגֵי הַיָּם עֹבֵר אָרְחֹות יַמִּֽים

**Psalm 8:10**   יְהוָה אֲדֹנֵינוּ מָֽה אַדִּיר שִׁמְךָ בְּכָל הָאָֽרֶץ 

**Psalm 9:1**   לַמְנַצֵּחַ עַלְמוּת לַבֵּן מִזְמֹור לְדָוִֽד

**Psalm 9:2**   אֹודֶה יְהוָה בְּכָל לִבִּי אֲסַפְּרָה כָּל נִפְלְאֹותֶֽיךָ

**Psalm 9:3**   אֶשְׂמְחָה וְאֶעֶלְצָה בָךְ אֲזַמְּרָה שִׁמְךָ עֶלְיֹֽון

**Psalm 9:4**   בְּשׁוּב אֹויְבַי אָחֹור יִכָּשְׁלוּ וְיֹאבְדוּ מִפָּנֶֽיךָ

**Psalm 9:5**   כִּֽי עָשִׂיתָ מִשְׁפָּטִי וְדִינִי יָשַׁבְתָּ לְכִסֵּא שֹׁופֵט צֶֽדֶק

**Psalm 9:6**   גָּעַרְתָּ גֹויִם אִבַּדְתָּ רָשָׁע שְׁמָם מָחִיתָ לְעֹולָם וָעֶֽד

**Psalm 9:7**   הָֽאֹויֵב  תַּמּוּ חֳרָבֹות לָנֶצַח וְעָרִים נָתַשְׁתָּ אָבַד זִכְרָם הֵֽמָּה

**Psalm 9:8**   וַֽיהוָה לְעֹולָם יֵשֵׁב כֹּונֵן לַמִּשְׁפָּט כִּסְאֹֽו

**Psalm 9:9**   וְהוּא יִשְׁפֹּֽט תֵּבֵל בְּצֶדֶק יָדִין לְאֻמִּים בְּמֵישָׁרִֽ͏ים

**Psalm 9:10**   וִיהִי יְהוָה מִשְׂגָּב לַדָּךְ מִשְׂגָּב לְעִתֹּות בַּצָּרָֽה

**Psalm 9:11**   וְיִבְטְחוּ בְךָ יֹודְעֵי שְׁמֶךָ כִּי לֹֽא עָזַבְתָּ דֹרְשֶׁיךָ יְהוָֽה

**Psalm 9:12**   זַמְּרוּ לַיהוָה יֹשֵׁב צִיֹּון הַגִּידוּ בָעַמִּים עֲלִֽילֹותָֽיו

**Psalm 9:13**   כִּֽי דֹרֵשׁ דָּמִים אֹותָם זָכָר לֹֽא שָׁכַח צַעֲקַת עניים עֲנָוִֽ͏ים

**Psalm 9:14**   חָֽנְנֵנִי יְהוָה רְאֵה עָנְיִי מִשֹּׂנְאָי מְרֹומְמִי מִשַּׁעֲרֵי מָֽוֶת

**Psalm 9:15**   לְמַעַן אֲסַפְּרָה כָּֽל תְּהִלָּתֶיךָ בְּשַֽׁעֲרֵי בַת צִיֹּון אָגִילָה בִּישׁוּעָתֶֽךָ

**Psalm 9:16**   טָבְעוּ גֹויִם בְּשַׁחַת עָשׂוּ בְּרֶֽשֶׁת זוּ טָמָנוּ נִלְכְּדָה רַגְלָֽם

**Psalm 9:17**   נֹודַע  יְהוָה מִשְׁפָּט עָשָׂה בְּפֹעַל כַּפָּיו נֹוקֵשׁ רָשָׁע הִגָּיֹון סֶֽלָה

**Psalm 9:18**   יָשׁוּבוּ רְשָׁעִים לִשְׁאֹולָה כָּל גֹּויִם שְׁכֵחֵי אֱלֹהִֽים

**Psalm 9:19**   כִּי לֹא לָנֶצַח יִשָּׁכַח אֶבְיֹון תִּקְוַת ענוים עֲנִיִּים תֹּאבַד לָעַֽד

**Psalm 9:20**   קוּמָה יְהוָה אַל יָעֹז אֱנֹושׁ יִשָּׁפְטוּ גֹויִם עַל פָּנֶֽיךָ

**Psalm 9:21**   שִׁיתָה יְהוָה  מֹורָה לָהֶם יֵדְעוּ גֹויִם אֱנֹושׁ הֵמָּה סֶּֽלָה 

**Psalm 10:1**   לָמָה יְהוָה תַּעֲמֹד בְּרָחֹוק תַּעְלִים לְעִתֹּות בַּצָּרָֽ͏ה

**Psalm 10:2**   בְּגַאֲוַת רָשָׁע יִדְלַק עָנִי יִתָּפְשׂוּ  בִּמְזִמֹּות זוּ חָשָֽׁבוּ

**Psalm 10:3**   כִּֽי הִלֵּל רָשָׁע עַל תַּאֲוַת נַפְשֹׁו וּבֹצֵעַ בֵּרֵךְ נִאֵץ  יְהוָֽה

**Psalm 10:4**   רָשָׁע כְּגֹבַהּ אַפֹּו בַּל יִדְרֹשׁ אֵין אֱלֹהִים כָּל מְזִמֹּותָֽיו

**Psalm 10:5**   יָחִילוּ דרכו דְרָכָיו  בְּכָל עֵת מָרֹום מִשְׁפָּטֶיךָ מִנֶּגְדֹּו כָּל צֹורְרָיו יָפִיחַ בָּהֶֽם

**Psalm 10:6**   אָמַר בְּלִבֹּו בַּל אֶמֹּוט לְדֹר וָדֹר אֲשֶׁר לֹֽא בְרָֽע

**Psalm 10:7**   אָלָה  פִּיהוּ מָלֵא וּמִרְמֹות וָתֹךְ תַּחַת לְשֹׁונֹו עָמָל וָאָֽוֶן

**Psalm 10:8**   יֵשֵׁב  בְּמַאְרַב חֲצֵרִים בַּֽמִּסְתָּרִים יַהֲרֹג נָקִי עֵינָיו לְֽחֵלְכָה יִצְפֹּֽנוּ

**Psalm 10:9**   יֶאֱרֹב בַּמִּסְתָּר  כְּאַרְיֵה בְסֻכֹּה יֶאֱרֹב לַחֲטֹוף עָנִי יַחְטֹף עָנִי בְּמָשְׁכֹו בְרִשְׁתֹּֽו

**Psalm 10:10**   ודכה יִדְכֶּה יָשֹׁחַ וְנָפַל בַּעֲצוּמָיו חלכאים חֵיל כָּאִֽים

**Psalm 10:11**   אָמַר בְּלִבֹּו שָׁכַֽח אֵל הִסְתִּיר פָּנָיו בַּל רָאָה לָנֶֽצַח

**Psalm 10:12**   קוּמָה יְהוָה אֵל נְשָׂא יָדֶךָ אַל תִּשְׁכַּח עניים עֲנָוִֽ͏ים

**Psalm 10:13**   עַל מֶה  נִאֵץ רָשָׁע  אֱלֹהִים אָמַר בְּלִבֹּו לֹא תִדְרֹֽשׁ

**Psalm 10:14**   רָאִתָה כִּֽי אַתָּה  עָמָל וָכַעַס  תַּבִּיט לָתֵת בְּיָדֶךָ עָלֶיךָ יַעֲזֹב חֵלֶכָה יָתֹום אַתָּה  הָיִיתָ עֹוזֵֽר

**Psalm 10:15**   שְׁבֹר זְרֹועַ רָשָׁע וָרָע תִּֽדְרֹושׁ רִשְׁעֹו בַל תִּמְצָֽא

**Psalm 10:16**   יְהוָה מֶלֶךְ עֹולָם וָעֶד אָבְדוּ גֹויִם מֵֽאַרְצֹֽו

**Psalm 10:17**   תַּאֲוַת עֲנָוִים שָׁמַעְתָּ יְהוָה תָּכִין לִבָּם תַּקְשִׁיב אָזְנֶֽךָ

**Psalm 10:18**   לִשְׁפֹּט יָתֹום וָדָךְ בַּל יֹוסִיף עֹוד לַעֲרֹץ אֱנֹושׁ מִן הָאָֽרֶץ 

**Psalm 11:1**   לַמְנַצֵּחַ לְדָוִד בַּֽיהוָה  חָסִיתִי אֵיךְ תֹּאמְרוּ לְנַפְשִׁי נודו נוּדִי הַרְכֶם צִפֹּֽור

**Psalm 11:2**   כִּי הִנֵּה הָרְשָׁעִים יִדְרְכוּן קֶשֶׁת כֹּונְנוּ חִצָּם עַל יֶתֶר לִירֹות בְּמֹו אֹפֶל לְיִשְׁרֵי לֵֽב

**Psalm 11:3**   כִּי הַשָּׁתֹות יֵֽהָרֵסוּן צַדִּיק מַה פָּעָֽל

**Psalm 11:4**   יְהוָה  בְּֽהֵיכַל קָדְשֹׁו יְהוָה בַּשָּׁמַיִם כִּסְאֹו עֵינָיו יֶחֱזוּ עַפְעַפָּיו יִבְחֲנוּ בְּנֵי אָדָֽם

**Psalm 11:5**   יְהוָה צַדִּיק יִבְחָן וְרָשָׁע וְאֹהֵב חָמָס שָֽׂנְאָה נַפְשֹֽׁו

**Psalm 11:6**   יַמְטֵר עַל רְשָׁעִים פַּחִים אֵשׁ וְגָפְרִית וְרוּחַ זִלְעָפֹות מְנָת כֹּוסָֽם

**Psalm 11:7**   כִּֽי צַדִּיק יְהוָה צְדָקֹות אָהֵב יָשָׁר יֶחֱזוּ פָנֵֽימֹו 

**Psalm 12:1**   לַמְנַצֵּחַ עַֽל הַשְּׁמִינִית מִזְמֹור לְדָוִֽד

**Psalm 12:2**   הֹושִׁיעָה יְהוָה כִּי גָמַר חָסִיד כִּי פַסּוּ אֱמוּנִים מִבְּנֵי אָדָֽם

**Psalm 12:3**   שָׁוְא  יְֽדַבְּרוּ אִישׁ אֶת רֵעֵהוּ שְׂפַת חֲלָקֹות בְּלֵב וָלֵב יְדַבֵּֽרוּ

**Psalm 12:4**   יַכְרֵת יְהוָה כָּל שִׂפְתֵי חֲלָקֹות לָשֹׁון מְדַבֶּרֶת גְּדֹלֹֽות

**Psalm 12:5**   אֲשֶׁר אָֽמְרוּ  לִלְשֹׁנֵנוּ נַגְבִּיר שְׂפָתֵינוּ אִתָּנוּ מִי אָדֹון לָֽנוּ

**Psalm 12:6**   מִשֹּׁד עֲנִיִּים מֵאַנְקַת אֶבְיֹונִים עַתָּה אָקוּם יֹאמַר יְהוָה אָשִׁית בְּיֵשַׁע יָפִיחַֽ לֹֽו

**Psalm 12:7**   אִֽמֲרֹות יְהוָה אֲמָרֹות טְהֹרֹות כֶּסֶף צָרוּף בַּעֲלִיל לָאָרֶץ מְזֻקָּק שִׁבְעָתָֽיִם

**Psalm 12:8**   אַתָּֽה יְהוָה תִּשְׁמְרֵם תִּצְּרֶנּוּ  מִן הַדֹּור זוּ לְעֹולָֽם

**Psalm 12:9**   סָבִיב רְשָׁעִים יִתְהַלָּכוּן כְּרֻם זֻלּוּת לִבְנֵי אָדָֽם 

**Psalm 13:1**   לַמְנַצֵּחַ מִזְמֹור לְדָוִֽד

**Psalm 13:2**   עַד אָנָה יְהוָה תִּשְׁכָּחֵנִי נֶצַח עַד אָנָה  תַּסְתִּיר אֶת פָּנֶיךָ מִמֶּֽנִּי

**Psalm 13:3**   עַד אָנָה אָשִׁית עֵצֹות בְּנַפְשִׁי יָגֹון בִּלְבָבִי יֹומָם עַד אָנָה  יָרוּם אֹיְבִי עָלָֽי

**Psalm 13:4**   הַבִּיטָֽה עֲנֵנִי יְהוָה אֱלֹהָי הָאִירָה עֵינַי פֶּן אִישַׁן הַמָּֽוֶת

**Psalm 13:5**   פֶּן יֹאמַר אֹיְבִי יְכָלְתִּיו צָרַי יָגִילוּ כִּי אֶמֹּֽוט

**Psalm 13:6**   וַאֲנִי  בְּחַסְדְּךָ בָטַחְתִּי יָגֵל לִבִּי בִּֽישׁוּעָתֶךָ אָשִׁירָה לַיהוָה כִּי גָמַל עָלָֽי 

**Psalm 14:1**   לַמְנַצֵּחַ לְדָוִד אָמַר נָבָל בְּלִבֹּו אֵין אֱלֹהִים הִֽשְׁחִיתוּ הִֽתְעִיבוּ עֲלִילָה אֵין עֹֽשֵׂה טֹֽוב

**Psalm 14:2**   יְֽהוָה מִשָּׁמַיִם הִשְׁקִיף עַֽל בְּנֵי אָדָם לִרְאֹות הֲיֵשׁ מַשְׂכִּיל דֹּרֵשׁ אֶת אֱלֹהִֽים

**Psalm 14:3**   הַכֹּל סָר יַחְדָּו נֶאֱלָחוּ אֵין עֹֽשֵׂה טֹוב אֵין גַּם אֶחָֽד

**Psalm 14:4**   הֲלֹא יָדְעוּ כָּל פֹּעֲלֵי אָוֶן אֹכְלֵי עַמִּי אָכְלוּ לֶחֶם יְהוָה לֹא קָרָֽאוּ

**Psalm 14:5**   שָׁם  פָּחֲדוּ פָחַד כִּֽי אֱלֹהִים בְּדֹור צַדִּֽיק

**Psalm 14:6**   עֲצַת עָנִי תָבִישׁוּ כִּי יְהוָה מַחְסֵֽהוּ

**Psalm 14:7**   מִי יִתֵּן מִצִיֹּון יְשׁוּעַת יִשְׂרָאֵל בְּשׁוּב יְהוָה שְׁבוּת עַמֹּו יָגֵל יַעֲקֹב יִשְׂמַח יִשְׂרָֽאֵל 

**Psalm 15:1**   מִזְמֹור לְדָוִד יְהֹוָה מִי יָגוּר בְּאָהֳלֶךָ מִֽי יִשְׁכֹּן בְּהַר קָדְשֶֽׁךָ

**Psalm 15:2**   הֹולֵךְ תָּמִים וּפֹעֵל צֶדֶק וְדֹבֵר אֱמֶת בִּלְבָבֹֽו

**Psalm 15:3**   לֹֽא רָגַל  עַל לְשֹׁנֹו לֹא עָשָׂה לְרֵעֵהוּ רָעָה וְחֶרְפָּה לֹא נָשָׂא עַל קְרֹֽבֹו

**Psalm 15:4**   נִבְזֶה  בְּֽעֵינָיו נִמְאָס וְאֶת יִרְאֵי יְהוָה יְכַבֵּד נִשְׁבַּע לְהָרַע וְלֹא יָמִֽר

**Psalm 15:5**   כַּסְפֹּו  לֹא נָתַן בְּנֶשֶׁךְ וְשֹׁחַד עַל נָקִי לֹא לָקָח עֹֽשֵׂה אֵלֶּה לֹא יִמֹּוט לְעֹולָֽם 

**Psalm 16:1**   מִכְתָּם לְדָוִד שָֽׁמְרֵנִי אֵל כִּֽי חָסִיתִי בָֽךְ

**Psalm 16:2**   אָמַרְתְּ לַֽיהוָה אֲדֹנָי אָתָּה טֹובָתִי בַּל עָלֶֽיךָ

**Psalm 16:3**   לִקְדֹושִׁים אֲשֶׁר בָּאָרֶץ הֵמָּה וְאַדִּירֵי כָּל חֶפְצִי בָֽם

**Psalm 16:4**   יִרְבּוּ עַצְּבֹותָם אַחֵר מָהָרוּ בַּל אַסִּיךְ נִסְכֵּיהֶם מִדָּם וּֽבַל אֶשָּׂא אֶת שְׁמֹותָם עַל שְׂפָתָֽי

**Psalm 16:5**   יְֽהוָה מְנָת חֶלְקִי וְכֹוסִי אַתָּה תֹּומִיךְ גֹּורָלִֽי

**Psalm 16:6**   חֲבָלִים נָֽפְלוּ לִי בַּנְּעִמִים אַף נַחֲלָת שָֽׁפְרָה עָלָֽ͏י

**Psalm 16:7**   אֲבָרֵךְ אֶת יְהוָה אֲשֶׁר יְעָצָנִי אַף לֵילֹות יִסְּרוּנִי כִלְיֹותָֽי

**Psalm 16:8**   שִׁוִּיתִי יְהוָה לְנֶגְדִּי תָמִיד כִּי מִֽימִינִי בַּל אֶמֹּֽוט

**Psalm 16:9**   לָכֵן  שָׂמַח לִבִּי וַיָּגֶל כְּבֹודִי אַף בְּשָׂרִי יִשְׁכֹּן לָבֶֽטַח

**Psalm 16:10**   כִּי  לֹא תַעֲזֹב נַפְשִׁי לִשְׁאֹול לֹֽא תִתֵּן חֲסִידְךָ לִרְאֹות שָֽׁחַת

**Psalm 16:11**   תֹּֽודִיעֵנִי אֹרַח חַיִּים שֹׂבַע שְׂמָחֹות אֶת פָּנֶיךָ נְעִמֹות בִּימִינְךָ נֶֽצַח 

**Psalm 17:1**   תְּפִלָּה לְדָוִד שִׁמְעָה יְהוָה  צֶדֶק הַקְשִׁיבָה רִנָּתִי הַאֲזִינָה תְפִלָּתִי בְּלֹא שִׂפְתֵי מִרְמָֽה

**Psalm 17:2**   מִלְּפָנֶיךָ מִשְׁפָּטִי יֵצֵא עֵינֶיךָ תֶּחֱזֶינָה מֵישָׁרִֽים

**Psalm 17:3**   בָּחַנְתָּ לִבִּי  פָּקַדְתָּ לַּיְלָה צְרַפְתַּנִי בַל תִּמְצָא זַמֹּתִי בַּל יַעֲבָר פִּֽי

**Psalm 17:4**   לִפְעֻלֹּות אָדָם בִּדְבַר שְׂפָתֶיךָ אֲנִי שָׁמַרְתִּי אָרְחֹות פָּרִֽיץ

**Psalm 17:5**   תָּמֹךְ אֲשֻׁרַי בְּמַעְגְּלֹותֶיךָ בַּל נָמֹוטּוּ פְעָמָֽי

**Psalm 17:6**   אֲנִֽי קְרָאתִיךָ כִֽי תַעֲנֵנִי אֵל הַֽט אָזְנְךָ לִי שְׁמַע אִמְרָתִֽי

**Psalm 17:7**   הַפְלֵה חֲסָדֶיךָ מֹושִׁיעַ חֹוסִים מִמִּתְקֹומְמִים בִּֽימִינֶֽךָ

**Psalm 17:8**   שָׁמְרֵנִי כְּאִישֹׁון בַּת עָיִן בְּצֵל כְּנָפֶיךָ תַּסְתִּירֵֽנִי

**Psalm 17:9**   מִפְּנֵי רְשָׁעִים זוּ שַׁדּוּנִי אֹיְבַי בְּנֶפֶשׁ יַקִּיפוּ עָלָֽי

**Psalm 17:10**   חֶלְבָּמֹו סָּגְרוּ פִּימֹו דִּבְּרוּ בְגֵאֽוּת

**Psalm 17:11**   אַשֻּׁרֵינוּ עַתָּה סבבוני סְבָבוּנוּ עֵינֵיהֶם יָשִׁיתוּ לִנְטֹות בָּאָֽרֶץ

**Psalm 17:12**   דִּמְיֹנֹו כְּאַרְיֵה יִכְסֹוף לִטְרֹוף וְכִכְפִיר יֹשֵׁב בְּמִסְתָּרִֽ͏ים

**Psalm 17:13**   קוּמָה יְהוָה קַדְּמָה פָנָיו הַכְרִיעֵהוּ פַּלְּטָה נַפְשִׁי מֵרָשָׁע חַרְבֶּֽךָ

**Psalm 17:14**   מִֽמְתִים יָדְךָ  יְהוָה מִֽמְתִים מֵחֶלֶד חֶלְקָם בַּֽחַיִּים וצפינך וּֽצְפוּנְךָ תְּמַלֵּא בִטְנָם יִשְׂבְּעוּ בָנִים וְהִנִּיחוּ יִתְרָם לְעֹולְלֵיהֶֽ͏ם

**Psalm 17:15**   אֲנִי בְּצֶדֶק אֶחֱזֶה פָנֶיךָ אֶשְׂבְּעָה בְהָקִיץ תְּמוּנָתֶֽךָ 

**Psalm 18:1**   לַמְנַצֵּחַ  לְעֶבֶד יְהוָה לְדָוִד אֲשֶׁר דִּבֶּר  לַיהוָה אֶת דִּבְרֵי הַשִּׁירָה הַזֹּאת בְּיֹום הִֽצִּיל יְהוָה אֹותֹו מִכַּף כָּל אֹיְבָיו וּמִיַּד שָׁאֽוּל

**Psalm 18:2**   וַיֹּאמַר אֶרְחָמְךָ יְהוָה חִזְקִֽי

**Psalm 18:3**   יְהוָה  סַֽלְעִי וּמְצוּדָתִי וּמְפַלְטִי אֵלִי צוּרִי אֶֽחֱסֶה בֹּו מָֽגִנִּי וְקֶֽרֶן יִשְׁעִי מִשְׂגַּבִּֽי

**Psalm 18:4**   מְהֻלָּל אֶקְרָא יְהוָה וּמִן אֹיְבַי אִוָּשֵֽׁעַ

**Psalm 18:5**   אֲפָפוּנִי חֶבְלֵי מָוֶת וְֽנַחֲלֵי בְלִיַּעַל יְבַֽעֲתֽוּנִי

**Psalm 18:6**   חֶבְלֵי שְׁאֹול סְבָבוּנִי קִדְּמוּנִי מֹוקְשֵׁי מָֽוֶת

**Psalm 18:7**   בַּצַּר לִי  אֶֽקְרָא יְהוָה וְאֶל אֱלֹהַי אֲשַׁוֵּעַ יִשְׁמַע מֵהֵיכָלֹו קֹולִי וְשַׁוְעָתִי לְפָנָיו  תָּבֹוא בְאָזְנָֽיו

**Psalm 18:8**   וַתִּגְעַשׁ וַתִּרְעַשׁ  הָאָרֶץ וּמֹוסְדֵי הָרִים יִרְגָּזוּ וַיִּתְגָּֽעֲשׁוּ כִּי חָרָה לֹֽו

**Psalm 18:9**   עָלָה עָשָׁן  בְּאַפֹּו וְאֵשׁ מִפִּיו תֹּאכֵל גֶּחָלִים בָּעֲרוּ מִמֶּֽנּוּ

**Psalm 18:10**   וַיֵּט שָׁמַיִם וַיֵּרַד וַעֲרָפֶל תַּחַת רַגְלָֽ͏יו

**Psalm 18:11**   וַיִּרְכַּב עַל כְּרוּב וַיָּעֹף וַיֵּדֶא עַל כַּנְפֵי רֽוּחַ

**Psalm 18:12**   יָשֶׁת חֹשֶׁךְ  סִתְרֹו סְבִֽיבֹותָיו סֻכָּתֹו חֶשְׁכַת מַיִם עָבֵי שְׁחָקִֽים

**Psalm 18:13**   מִנֹּגַהּ נֶגְדֹּו עָבָיו עָבְרוּ בָּרָד וְגַֽחֲלֵי אֵֽשׁ

**Psalm 18:14**   וַיַּרְעֵם בַּשָּׁמַיִם  יְֽהוָה וְעֶלְיֹון יִתֵּן קֹלֹו בָּרָד וְגַֽחֲלֵי אֵֽשׁ

**Psalm 18:15**   וַיִּשְׁלַח חִצָּיו וַיְפִיצֵם וּבְרָקִים רָב וַיְהֻמֵּֽם

**Psalm 18:16**   וַיֵּרָאוּ  אֲפִיקֵי מַיִם וַֽיִּגָּלוּ מֹוסְדֹות תֵּבֵל מִגַּעֲרָתְךָ יְהוָה מִנִּשְׁמַת רוּחַ אַפֶּֽךָ

**Psalm 18:17**   יִשְׁלַח מִמָּרֹום יִקָּחֵנִי יַֽמְשֵׁנִי מִמַּיִם רַבִּֽים

**Psalm 18:18**   יַצִּילֵנִי מֵאֹיְבִי עָז וּמִשֹּׂנְאַי כִּֽי אָמְצוּ מִמֶּֽנִּי

**Psalm 18:19**   יְקַדְּמוּנִי בְיֹום אֵידִי וַֽיְהִי יְהוָה לְמִשְׁעָן לִֽי

**Psalm 18:20**   וַיֹּוצִיאֵנִי לַמֶּרְחָב יְחַלְּצֵנִי כִּי חָפֵֽץ בִּֽי

**Psalm 18:21**   יִגְמְלֵנִי יְהוָה כְּצִדְקִי כְּבֹר יָדַי יָשִׁיב לִֽי

**Psalm 18:22**   כִּֽי שָׁמַרְתִּי דַּרְכֵי יְהוָה וְלֹֽא רָשַׁעְתִּי מֵאֱלֹהָֽי

**Psalm 18:23**   כִּי כָל מִשְׁפָּטָיו לְנֶגְדִּי וְחֻקֹּתָיו לֹא אָסִיר מֶֽנִּי

**Psalm 18:24**   וָאֱהִי תָמִים עִמֹּו וָאֶשְׁתַּמֵּר מֵעֲוֺנִֽי

**Psalm 18:25**   וַיָּֽשֶׁב יְהוָה לִי כְצִדְקִי כְּבֹר יָדַי לְנֶגֶד עֵינָֽיו

**Psalm 18:26**   עִם חָסִיד תִּתְחַסָּד עִם גְּבַר תָּמִים תִּתַּמָּֽם

**Psalm 18:27**   עִם נָבָר תִּתְבָּרָר וְעִם עִקֵּשׁ תִּתְפַּתָּֽל

**Psalm 18:28**   כִּֽי אַתָּה עַם עָנִי תֹושִׁיעַ וְעֵינַיִם רָמֹות תַּשְׁפִּֽיל

**Psalm 18:29**   כִּֽי אַתָּה תָּאִיר נֵרִי יְהוָה אֱלֹהַי יַגִּיהַּ חָשְׁכִּֽי

**Psalm 18:30**   כִּֽי בְךָ אָרֻץ גְּדוּד וּבֵֽאלֹהַי אֲדַלֶּג שֽׁוּר

**Psalm 18:31**   הָאֵל תָּמִים דַּרְכֹּו אִמְרַֽת יְהוָה צְרוּפָה מָגֵן הוּא לְכֹל  הַחֹסִים בֹּֽו

**Psalm 18:32**   כִּי מִי אֱלֹוהַּ מִבַּלְעֲדֵי יְהוָה וּמִי צוּר זוּלָתִי אֱלֹהֵֽינוּ

**Psalm 18:33**   הָאֵל הַמְאַזְּרֵנִי חָיִל וַיִּתֵּן תָּמִים דַּרְכִּֽי

**Psalm 18:34**   מְשַׁוֶּה רַגְלַי כָּאַיָּלֹות וְעַל בָּמֹתַי יַעֲמִידֵֽנִי

**Psalm 18:35**   מְלַמֵּד יָדַי לַמִּלְחָמָה וְֽנִחֲתָה קֶֽשֶׁת נְחוּשָׁה זְרֹועֹתָֽי

**Psalm 18:36**   וַתִּתֶּן לִי מָגֵן יִשְׁעֶךָ וִֽימִינְךָ תִסְעָדֵנִי וְֽעַנְוַתְךָ תַרְבֵּֽנִי

**Psalm 18:37**   תַּרְחִיב צַעֲדִי תַחְתָּי וְלֹא מָעֲדוּ קַרְסֻלָּֽי

**Psalm 18:38**   אֶרְדֹּוף אֹויְבַי וְאַשִּׂיגֵם וְלֹֽא אָשׁוּב עַד כַּלֹּותָֽם

**Psalm 18:39**   אֶמְחָצֵם וְלֹא יֻכְלוּ קוּם יִפְּלוּ תַּחַת רַגְלָֽי

**Psalm 18:40**   וַתְּאַזְּרֵנִי חַיִל לַמִּלְחָמָה תַּכְרִיעַ קָמַי תַּחְתָּֽי

**Psalm 18:41**   וְֽאֹיְבַי נָתַתָּה לִּי עֹרֶף וּמְשַׂנְאַי אַצְמִיתֵֽם

**Psalm 18:42**   יְשַׁוְּעוּ וְאֵין מֹושִׁיעַ עַל יְהוָה וְלֹא עָנָֽם

**Psalm 18:43**   וְֽאֶשְׁחָקֵם כְּעָפָר עַל פְּנֵי רוּחַ כְּטִיט חוּצֹות אֲרִיקֵֽם

**Psalm 18:44**   תְּפַלְּטֵנִי מֵרִיבֵי עָם תְּשִׂימֵנִי לְרֹאשׁ גֹּויִם עַם לֹא יָדַעְתִּי יַֽעַבְדֽוּנִי

**Psalm 18:45**   לְשֵׁמַֽע אֹזֶן יִשָּׁמְעוּ לִי בְּנֵֽי נֵכָר יְכַחֲשׁוּ לִֽי

**Psalm 18:46**   בְּנֵי נֵכָר יִבֹּלוּ וְיַחְרְגוּ מִֽמִּסְגְּרֹֽותֵיהֶֽם

**Psalm 18:47**   חַי יְהוָה וּבָרוּךְ צוּרִי וְיָרוּם אֱלֹוהֵי יִשְׁעִֽי

**Psalm 18:48**   הָאֵל הַנֹּותֵן נְקָמֹות לִי וַיַּדְבֵּר עַמִּים תַּחְתָּֽי

**Psalm 18:49**   מְפַלְּטִי מֵאֹיְבָי אַף מִן קָמַי תְּרֹומְמֵנִי מֵאִישׁ חָמָס תַּצִּילֵֽנִי

**Psalm 18:50**   עַל כֵּן  אֹודְךָ בַגֹּויִם  יְהוָה וּלְשִׁמְךָ אֲזַמֵּֽרָה

**Psalm 18:51**   מגדל מַגְדִּיל יְשׁוּעֹות מַלְכֹּו וְעֹשֶׂה חֶסֶד  לִמְשִׁיחֹו לְדָוִד וּלְזַרְעֹו עַד עֹולָֽם 

**Psalm 19:1**   לַמְנַצֵּחַ מִזְמֹור לְדָוִֽד

**Psalm 19:2**   הַשָּׁמַיִם מְֽסַפְּרִים כְּבֹֽוד אֵל וּֽמַעֲשֵׂה יָדָיו מַגִּיד הָרָקִֽיעַ

**Psalm 19:3**   יֹום לְיֹום יַבִּיעַֽ אֹמֶר וְלַיְלָה לְּלַיְלָה יְחַוֶּה דָּֽעַת

**Psalm 19:4**   אֵֽין אֹמֶר וְאֵין דְּבָרִים בְּלִי נִשְׁמָע קֹולָֽם

**Psalm 19:5**   בְּכָל הָאָרֶץ  יָצָא קַוָּם וּבִקְצֵה תֵבֵל מִלֵּיהֶם לַשֶּׁמֶשׁ שָֽׂם אֹהֶל בָּהֶֽם

**Psalm 19:6**   וְהוּא כְּחָתָן יֹצֵא מֵחֻפָּתֹו יָשִׂישׂ כְּגִבֹּור לָרוּץ אֹֽרַח

**Psalm 19:7**   מִקְצֵה הַשָּׁמַיִם  מֹֽוצָאֹו וּתְקוּפָתֹו עַל קְצֹותָם וְאֵין נִסְתָּר מֵֽחַמָּתֹו

**Psalm 19:8**   תֹּורַת יְהוָה תְּמִימָה מְשִׁיבַת נָפֶשׁ עֵדוּת יְהוָה נֶאֱמָנָה מַחְכִּימַת פֶּֽתִי

**Psalm 19:9**   פִּקּוּדֵי יְהוָה יְשָׁרִים מְשַׂמְּחֵי לֵב מִצְוַת יְהוָה בָּרָה מְאִירַת עֵינָֽיִם

**Psalm 19:10**   יִרְאַת יְהוָה  טְהֹורָה עֹומֶדֶת לָעַד מִֽשְׁפְּטֵי יְהוָה אֱמֶת צָֽדְקוּ יַחְדָּֽו

**Psalm 19:11**   הַֽנֶּחֱמָדִים מִזָּהָב וּמִפַּז רָב וּמְתוּקִים מִדְּבַשׁ וְנֹפֶת צוּפִֽים

**Psalm 19:12**   גַּֽם עַבְדְּךָ נִזְהָר בָּהֶם בְּשָׁמְרָם עֵקֶב רָֽב

**Psalm 19:13**   שְׁגִיאֹות מִֽי יָבִין מִֽנִּסְתָּרֹות נַקֵּֽנִי

**Psalm 19:14**   גַּם מִזֵּדִים  חֲשֹׂךְ עַבְדֶּךָ אַֽל יִמְשְׁלוּ בִי אָז אֵיתָם וְנִקֵּיתִי מִפֶּשַֽׁע רָֽב

**Psalm 19:15**   יִֽהְיוּ לְרָצֹון  אִמְרֵי פִי וְהֶגְיֹון לִבִּי לְפָנֶיךָ יְהוָה צוּרִי וְגֹאֲלִֽי 

**Psalm 20:1**   לַמְנַצֵּחַ מִזְמֹור לְדָוִֽד

**Psalm 20:2**   יַֽעַנְךָ יְהוָה בְּיֹום צָרָה יְשַׂגֶּבְךָ שֵׁם  אֱלֹהֵי יַעֲקֹֽב

**Psalm 20:3**   יִשְׁלַֽח עֶזְרְךָ מִקֹּדֶשׁ וּמִצִיֹּון יִסְעָדֶֽךָּ

**Psalm 20:4**   יִזְכֹּר כָּל מִנְחֹתֶךָ וְעֹולָתְךָ יְדַשְּׁנֶה סֶֽלָה

**Psalm 20:5**   יִֽתֶּן לְךָ כִלְבָבֶךָ וְֽכָל עֲצָתְךָ יְמַלֵּֽא

**Psalm 20:6**   נְרַנְּנָה  בִּישׁוּעָתֶךָ וּבְשֵֽׁם אֱלֹהֵינוּ נִדְגֹּל יְמַלֵּא יְהוָה כָּל מִשְׁאֲלֹותֶֽיךָ

**Psalm 20:7**   עַתָּה יָדַעְתִּי כִּי הֹושִׁיעַ  יְהוָה מְשִׁיחֹו יַעֲנֵהוּ מִשְּׁמֵי קָדְשֹׁו בִּגְבֻרֹות יֵשַׁע יְמִינֹֽו

**Psalm 20:8**   אֵלֶּה בָרֶכֶב וְאֵלֶּה בַסּוּסִים וַאֲנַחְנוּ  בְּשֵׁם יְהוָה אֱלֹהֵינוּ נַזְכִּֽיר

**Psalm 20:9**   הֵמָּה כָּרְעוּ וְנָפָלוּ וַאֲנַחְנוּ קַּמְנוּ וַנִּתְעֹודָֽד

**Psalm 20:10**   יְהוָה הֹושִׁיעָה הַמֶּלֶךְ יַעֲנֵנוּ בְיֹום קָרְאֵֽנוּ 

**Psalm 21:1**   לַמְנַצֵּחַ מִזְמֹור לְדָוִֽד

**Psalm 21:2**   יְֽהוָה בְּעָזְּךָ יִשְׂמַח מֶלֶךְ וּבִישׁוּעָתְךָ מַה יגיל יָּגֶל מְאֹֽד

**Psalm 21:3**   תַּאֲוַת לִבֹּו נָתַתָּה לֹּו וַאֲרֶשֶׁת שְׂפָתָיו בַּל מָנַעְתָּ סֶּֽלָה

**Psalm 21:4**   כִּֽי תְקַדְּמֶנּוּ בִּרְכֹות טֹוב תָּשִׁית לְרֹאשֹׁו עֲטֶרֶת פָּֽז

**Psalm 21:5**   חַיִּים  שָׁאַל מִמְּךָ נָתַתָּה לֹּו אֹרֶךְ יָמִים עֹולָם וָעֶֽד

**Psalm 21:6**   גָּדֹול כְּבֹודֹו בִּישׁוּעָתֶךָ הֹוד וְהָדָר תְּשַׁוֶּה עָלָֽיו

**Psalm 21:7**   כִּֽי תְשִׁיתֵהוּ בְרָכֹות לָעַד תְּחַדֵּהוּ בְשִׂמְחָה אֶת פָּנֶֽיךָ

**Psalm 21:8**   כִּֽי הַמֶּלֶךְ בֹּטֵחַ בַּיהוָה וּבְחֶסֶד עֶלְיֹון בַּל יִמֹּֽוט

**Psalm 21:9**   תִּמְצָא יָדְךָ לְכָל אֹיְבֶיךָ יְמִֽינְךָ תִּמְצָא שֹׂנְאֶֽיךָ

**Psalm 21:10**   תְּשִׁיתֵמֹו  כְּתַנּוּר אֵשׁ לְעֵת פָּנֶיךָ יְהוָה בְּאַפֹּו יְבַלְּעֵם וְֽתֹאכְלֵם אֵֽשׁ

**Psalm 21:11**   פִּרְיָמֹו מֵאֶרֶץ תְּאַבֵּד וְזַרְעָם מִבְּנֵי אָדָֽם

**Psalm 21:12**   כִּי נָטוּ עָלֶיךָ רָעָה חָֽשְׁבוּ מְזִמָּה בַּל יוּכָֽלוּ

**Psalm 21:13**   כִּי תְּשִׁיתֵמֹו שֶׁכֶם בְּמֵֽיתָרֶיךָ תְּכֹונֵן עַל פְּנֵיהֶֽם

**Psalm 21:14**   רוּמָה יְהוָה בְּעֻזֶּךָ נָשִׁירָה וּֽנְזַמְּרָה גְּבוּרָתֶֽךָ 

**Psalm 22:1**   לַמְנַצֵּחַ עַל אַיֶּלֶת הַשַּׁחַר מִזְמֹור לְדָוִֽד

**Psalm 22:2**   אֵלִי אֵלִי לָמָה עֲזַבְתָּנִי רָחֹוק מִֽישׁוּעָתִי דִּבְרֵי שַׁאֲגָתִֽי

**Psalm 22:3**   אֱֽ‍לֹהַי אֶקְרָא יֹומָם וְלֹא תַעֲנֶה וְלַיְלָה וְֽלֹא דֽוּמִיָּה לִֽי

**Psalm 22:4**   וְאַתָּה קָדֹושׁ יֹושֵׁב תְּהִלֹּות יִשְׂרָאֵֽל

**Psalm 22:5**   בְּךָ בָּטְחוּ אֲבֹתֵינוּ בָּטְחוּ וַֽתְּפַלְּטֵֽמֹו

**Psalm 22:6**   אֵלֶיךָ זָעֲקוּ וְנִמְלָטוּ בְּךָ בָטְחוּ וְלֹא בֹֽושׁוּ

**Psalm 22:7**   וְאָנֹכִי תֹולַעַת וְלֹא אִישׁ חֶרְפַּת אָדָם וּבְזוּי עָֽם

**Psalm 22:8**   כָּל רֹאַי יַלְעִגוּ לִי יַפְטִירוּ בְשָׂפָה יָנִיעוּ רֹֽאשׁ

**Psalm 22:9**   גֹּל אֶל יְהוָה יְפַלְּטֵהוּ יַצִּילֵהוּ כִּי חָפֵֽץ בֹּֽו

**Psalm 22:10**   כִּֽי אַתָּה גֹחִי מִבָּטֶן מַבְטִיחִי עַל שְׁדֵי אִמִּֽי

**Psalm 22:11**   עָלֶיךָ הָשְׁלַכְתִּי מֵרָחֶם מִבֶּטֶן אִמִּי אֵלִי אָֽתָּה

**Psalm 22:12**   אַל תִּרְחַק מִמֶּנִּי כִּי צָרָה קְרֹובָה כִּי אֵין עֹוזֵֽר

**Psalm 22:13**   סְבָבוּנִי פָּרִים רַבִּים אַבִּירֵי בָשָׁן כִּתְּרֽוּנִי

**Psalm 22:14**   פָּצוּ עָלַי פִּיהֶם אַרְיֵה טֹרֵף וְשֹׁאֵֽג

**Psalm 22:15**   כַּמַּיִם נִשְׁפַּכְתִּי וְהִתְפָּֽרְדוּ כָּֽל עַצְמֹותָי הָיָה לִבִּי כַּדֹּונָג נָמֵס בְּתֹוךְ מֵעָֽי

**Psalm 22:16**   יָבֵשׁ כַּחֶרֶשׂ  כֹּחִי וּלְשֹׁונִי מֻדְבָּק מַלְקֹוחָי וְֽלַעֲפַר מָוֶת תִּשְׁפְּתֵֽנִי

**Psalm 22:17**   כִּי סְבָבוּנִי כְּלָבִים עֲדַת מְרֵעִים הִקִּיפוּנִי כָּאֲרִי יָדַי וְרַגְלָֽי

**Psalm 22:18**   אֲסַפֵּר כָּל עַצְמֹותָי הֵמָּה יַבִּיטוּ יִרְאוּ בִֽי

**Psalm 22:19**   יְחַלְּקוּ בְגָדַי לָהֶם וְעַל לְבוּשִׁי יַפִּילוּ גֹורָֽל

**Psalm 22:20**   וְאַתָּה יְהוָה אַל תִּרְחָק אֱיָלוּתִי לְעֶזְרָתִי חֽוּשָׁה

**Psalm 22:21**   הַצִּילָה מֵחֶרֶב נַפְשִׁי מִיַּד כֶּלֶב יְחִידָתִֽי

**Psalm 22:22**   הֹושִׁיעֵנִי מִפִּי אַרְיֵה וּמִקַּרְנֵי רֵמִים עֲנִיתָֽנִי

**Psalm 22:23**   אֲסַפְּרָה שִׁמְךָ לְאֶחָי בְּתֹוךְ קָהָל אֲהַלְלֶֽךָּ

**Psalm 22:24**   יִרְאֵי יְהוָה  הַֽלְלוּהוּ כָּל זֶרַע יַעֲקֹב כַּבְּדוּהוּ וְגוּרוּ מִמֶּנּוּ כָּל זֶרַע יִשְׂרָאֵֽל

**Psalm 22:25**   כִּי לֹֽא בָזָה וְלֹא שִׁקַּץ עֱנוּת עָנִי וְלֹא הִסְתִּיר פָּנָיו מִמֶּנּוּ וּֽבְשַׁוְּעֹו אֵלָיו שָׁמֵֽעַ

**Psalm 22:26**   מֵאִתְּךָ תְּֽהִלָּתִי בְּקָהָל רָב נְדָרַי אֲשַׁלֵּם נֶגֶד יְרֵאָֽיו

**Psalm 22:27**   יֹאכְלוּ עֲנָוִים  וְיִשְׂבָּעוּ יְהַֽלְלוּ יְהוָה דֹּרְשָׁיו יְחִי לְבַבְכֶם לָעַֽד

**Psalm 22:28**   יִזְכְּרוּ  וְיָשֻׁבוּ אֶל יְהוָה כָּל אַפְסֵי אָרֶץ וְיִֽשְׁתַּחֲווּ לְפָנֶיךָ כָּֽל מִשְׁפְּחֹות גֹּויִֽם

**Psalm 22:29**   כִּי לַיהוָה הַמְּלוּכָה וּמֹשֵׁל בַּגֹּויִֽם

**Psalm 22:30**   אָכְלוּ וַיִּֽשְׁתַּחֲוּוּ  כָּֽל דִּשְׁנֵי אֶרֶץ לְפָנָיו יִכְרְעוּ כָּל יֹורְדֵי עָפָר וְנַפְשֹׁו לֹא חִיָּֽה

**Psalm 22:31**   זֶרַע יַֽעַבְדֶנּוּ יְסֻפַּר לַֽאדֹנָי לַדֹּֽור

**Psalm 22:32**   יָבֹאוּ וְיַגִּידוּ צִדְקָתֹו לְעַם נֹולָד כִּי עָשָֽׂה 

**Psalm 23:1**   מִזְמֹור לְדָוִד יְהוָה רֹעִי לֹא אֶחְסָֽר

**Psalm 23:2**   בִּנְאֹות דֶּשֶׁא יַרְבִּיצֵנִי עַל מֵי מְנֻחֹות יְנַהֲלֵֽנִי

**Psalm 23:3**   נַפְשִׁי יְשֹׁובֵב יַֽנְחֵנִי בְמַעְגְּלֵי צֶדֶק לְמַעַן שְׁמֹֽו

**Psalm 23:4**   גַּם כִּֽי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי שִׁבְטְךָ וּמִשְׁעַנְתֶּךָ הֵמָּה יְנַֽחֲמֻֽנִי

**Psalm 23:5**   תַּעֲרֹךְ לְפָנַי  שֻׁלְחָן נֶגֶד צֹרְרָי דִּשַּׁנְתָּ בַשֶּׁמֶן רֹאשִׁי כֹּוסִי רְוָיָֽה

**Psalm 23:6**   אַךְ  טֹוב וָחֶסֶד יִרְדְּפוּנִי כָּל יְמֵי חַיָּי וְשַׁבְתִּי בְּבֵית יְהוָה לְאֹרֶךְ יָמִֽים 

**Psalm 24:1**   לְדָוִד מִזְמֹור לַֽיהוָה הָאָרֶץ וּמְלֹואָהּ תֵּבֵל וְיֹשְׁבֵי בָֽהּ

**Psalm 24:2**   כִּי הוּא עַל יַמִּים יְסָדָהּ וְעַל נְהָרֹות יְכֹונְנֶֽהָ

**Psalm 24:3**   מִֽי יַעֲלֶה בְהַר יְהוָה וּמִי יָקוּם בִּמְקֹום קָדְשֹֽׁו

**Psalm 24:4**   נְקִי כַפַּיִם וּֽבַר לֵבָב אֲשֶׁר  לֹא נָשָׂא לַשָּׁוְא נַפְשִׁי וְלֹא נִשְׁבַּע לְמִרְמָֽה

**Psalm 24:5**   יִשָּׂא בְרָכָה מֵאֵת יְהוָה וּצְדָקָה מֵאֱלֹהֵי יִשְׁעֹֽו

**Psalm 24:6**   זֶה דֹּור דרשו דֹּרְשָׁיו מְבַקְשֵׁי פָנֶיךָ יַעֲקֹב סֶֽלָה

**Psalm 24:7**   שְׂאוּ שְׁעָרִים  רָֽאשֵׁיכֶם וְֽהִנָּשְׂאוּ פִּתְחֵי עֹולָם וְיָבֹוא מֶלֶךְ הַכָּבֹֽוד

**Psalm 24:8**   מִי זֶה מֶלֶךְ הַכָּבֹוד יְהוָה עִזּוּז וְגִבֹּור יְהוָה גִּבֹּור מִלְחָמָֽה

**Psalm 24:9**   שְׂאוּ שְׁעָרִים  רָֽאשֵׁיכֶם וּשְׂאוּ פִּתְחֵי עֹולָם וְיָבֹא מֶלֶךְ הַכָּבֹֽוד

**Psalm 24:10**   מִי הוּא זֶה מֶלֶךְ הַכָּבֹוד יְהוָה צְבָאֹות הוּא מֶלֶךְ הַכָּבֹוד סֶֽלָה 

**Psalm 25:1**   לְדָוִד אֵלֶיךָ יְהוָה נַפְשִׁי אֶשָּֽׂא

**Psalm 25:2**   אֱֽ‍לֹהַי בְּךָ בָטַחְתִּי אַל אֵבֹושָׁה אַל יַֽעַלְצוּ אֹיְבַי לִֽי

**Psalm 25:3**   גַּם כָּל קֹוֶיךָ לֹא יֵבֹשׁוּ יֵבֹשׁוּ הַבֹּוגְדִים רֵיקָֽם

**Psalm 25:4**   דְּרָכֶיךָ יְהוָה הֹודִיעֵנִי אֹרְחֹותֶיךָ לַמְּדֵֽנִי

**Psalm 25:5**   הַדְרִיכֵנִי בַאֲמִתֶּךָ  וְֽלַמְּדֵנִי כִּֽי אַתָּה אֱלֹהֵי יִשְׁעִי אֹותְךָ קִוִּיתִי כָּל הַיֹּֽום

**Psalm 25:6**   זְכֹר רַחֲמֶיךָ יְהוָה וַחֲסָדֶיךָ כִּי מֵעֹולָם הֵֽמָּה

**Psalm 25:7**   חַטֹּאות נְעוּרַי  וּפְשָׁעַי אַל תִּזְכֹּר כְּחַסְדְּךָ זְכָר לִי אַתָּה לְמַעַן טוּבְךָ יְהוָֽה

**Psalm 25:8**   טֹוב וְיָשָׁר יְהוָה עַל כֵּן יֹורֶה חַטָּאִים בַּדָּֽרֶךְ

**Psalm 25:9**   יַדְרֵךְ עֲנָוִים בַּמִּשְׁפָּט וִֽילַמֵּד עֲנָוִים דַּרְכֹּֽו

**Psalm 25:10**   כָּל אָרְחֹות יְהוָה חֶסֶד וֶאֱמֶת לְנֹצְרֵי בְרִיתֹו וְעֵדֹתָֽיו

**Psalm 25:11**   לְמַֽעַן שִׁמְךָ יְהוָה וְֽסָלַחְתָּ לַעֲוֺנִי כִּי רַב הֽוּא

**Psalm 25:12**   מִי זֶה הָאִישׁ יְרֵא יְהוָה יֹורֶנּוּ בְּדֶרֶךְ יִבְחָֽר

**Psalm 25:13**   נַפְשֹׁו בְּטֹוב תָּלִין וְזַרְעֹו יִירַשׁ אָֽרֶץ

**Psalm 25:14**   סֹוד יְהוָה לִירֵאָיו וּבְרִיתֹו לְהֹודִיעָֽם

**Psalm 25:15**   עֵינַי תָּמִיד אֶל יְהוָה כִּי הֽוּא יֹוצִיא מֵרֶשֶׁת רַגְלָֽי

**Psalm 25:16**   פְּנֵה אֵלַי וְחָנֵּנִי כִּֽי יָחִיד וְעָנִי אָֽנִי

**Psalm 25:17**   צָרֹות לְבָבִי הִרְחִיבוּ מִמְּצֽוּקֹותַי הֹוצִיאֵֽנִי

**Psalm 25:18**   רְאֵה עָנְיִי וַעֲמָלִי וְשָׂא לְכָל חַטֹּאותָֽי

**Psalm 25:19**   רְאֵֽה אֹויְבַי כִּי רָבּוּ וְשִׂנְאַת חָמָס שְׂנֵאֽוּנִי

**Psalm 25:20**   שָׁמְרָה נַפְשִׁי וְהַצִּילֵנִי אַל אֵבֹושׁ כִּֽי חָסִיתִי בָֽךְ

**Psalm 25:21**   תֹּם וָיֹשֶׁר יִצְּרוּנִי כִּי קִוִּיתִֽיךָ

**Psalm 25:22**   פְּדֵה אֱלֹהִים אֶת יִשְׂרָאֵל מִכֹּל צָֽרֹותָיו 

**Psalm 26:1**   לְדָוִד  שָׁפְטֵנִי יְהוָה כִּֽי אֲנִי בְּתֻמִּי הָלַכְתִּי וּבַיהוָה בָּטַחְתִּי לֹא אֶמְעָֽד

**Psalm 26:2**   בְּחָנֵנִי יְהוָה וְנַסֵּנִי צרופה צָרְפָה כִלְיֹותַי וְלִבִּֽי

**Psalm 26:3**   כִּֽי חַסְדְּךָ לְנֶגֶד עֵינָי וְהִתְהַלַּכְתִּי בַּאֲמִתֶּֽךָ

**Psalm 26:4**   לֹא יָשַׁבְתִּי עִם מְתֵי שָׁוְא וְעִם נַעֲלָמִים לֹא אָבֹֽוא

**Psalm 26:5**   שָׂנֵאתִי קְהַל מְרֵעִים וְעִם רְשָׁעִים לֹא אֵשֵֽׁב

**Psalm 26:6**   אֶרְחַץ בְּנִקָּיֹון כַּפָּי וַאֲסֹבְבָה אֶת מִזְבַּחֲךָ יְהוָֽה

**Psalm 26:7**   לַשְׁמִעַ בְּקֹול תֹּודָה וּלְסַפֵּר כָּל נִפְלְאֹותֶֽיךָ

**Psalm 26:8**   יְֽהוָה אָהַבְתִּי מְעֹון בֵּיתֶךָ וּמְקֹום מִשְׁכַּן כְּבֹודֶֽךָ

**Psalm 26:9**   אַל תֶּאֱסֹף עִם חַטָּאִים נַפְשִׁי וְעִם אַנְשֵׁי דָמִים חַיָּֽי

**Psalm 26:10**   אֲשֶׁר בִּידֵיהֶם זִמָּה וִֽימִינָם מָלְאָה שֹּֽׁחַד

**Psalm 26:11**   וַאֲנִי בְּתֻמִּי אֵלֵךְ פְּדֵנִי וְחָנֵּֽנִי

**Psalm 26:12**   רַגְלִי עָֽמְדָה בְמִישֹׁור בְּמַקְהֵלִים אֲבָרֵךְ יְהוָֽה 

**Psalm 27:1**   לְדָוִד  יְהוָה  אֹורִי וְיִשְׁעִי מִמִּי אִירָא יְהוָה מָֽעֹוז חַיַּי מִמִּי אֶפְחָֽד

**Psalm 27:2**   בִּקְרֹב עָלַי  מְרֵעִים לֶאֱכֹל אֶת בְּשָׂרִי צָרַי וְאֹיְבַי לִי הֵמָּה כָשְׁלוּ וְנָפָֽלוּ

**Psalm 27:3**   אִם תַּחֲנֶה עָלַי  מַחֲנֶה לֹֽא יִירָא לִבִּי אִם תָּקוּם עָלַי מִלְחָמָה בְּזֹאת אֲנִי בֹוטֵֽחַ

**Psalm 27:4**   אַחַת  שָׁאַלְתִּי מֵֽאֵת יְהוָה אֹותָהּ אֲבַקֵּשׁ שִׁבְתִּי בְּבֵית יְהוָה כָּל יְמֵי חַיַּי לַחֲזֹות בְּנֹֽעַם יְהוָה וּלְבַקֵּר בְּהֵיכָלֹֽו

**Psalm 27:5**   כִּי יִצְפְּנֵנִי  בְּסֻכֹּה בְּיֹום רָעָה יַסְתִּרֵנִי בְּסֵתֶר אָהֳלֹו בְּצוּר יְרֹומְמֵֽנִי

**Psalm 27:6**   וְעַתָּה יָרוּם רֹאשִׁי עַל אֹֽיְבַי סְֽבִיבֹותַי וְאֶזְבְּחָה בְאָהֳלֹו זִבְחֵי תְרוּעָה אָשִׁירָה וַאֲזַמְּרָה לַיהוָֽה

**Psalm 27:7**   שְׁמַע יְהוָה קֹולִי אֶקְרָא וְחָנֵּנִי וַעֲנֵֽנִי

**Psalm 27:8**   לְךָ  אָמַר לִבִּי בַּקְּשׁוּ פָנָי אֶת פָּנֶיךָ יְהוָה אֲבַקֵּֽשׁ

**Psalm 27:9**   אַל תַּסְתֵּר פָּנֶיךָ  מִמֶּנִּי אַֽל תַּט בְּאַף עַבְדֶּךָ עֶזְרָתִי הָיִיתָ אַֽל תִּטְּשֵׁנִי וְאַל תַּֽעַזְבֵנִי אֱלֹהֵי יִשְׁעִֽי

**Psalm 27:10**   כִּי אָבִי וְאִמִּי עֲזָבוּנִי וַֽיהוָה יַֽאַסְפֵֽנִי

**Psalm 27:11**   הֹורֵנִי יְהוָה דַּרְכֶּךָ וּנְחֵנִי בְּאֹרַח מִישֹׁור לְמַעַן שֹׁורְרָֽי

**Psalm 27:12**   אַֽל תִּתְּנֵנִי בְּנֶפֶשׁ צָרָי כִּי קָֽמוּ בִי עֵֽדֵי שֶׁקֶר וִיפֵחַ חָמָֽס

**Psalm 27:13**   לוּלֵא הֶאֱמַנְתִּי לִרְאֹות בְּֽטוּב יְהוָה בְּאֶרֶץ חַיִּֽים

**Psalm 27:14**   קַוֵּה אֶל יְהוָה חֲזַק וְיַאֲמֵץ לִבֶּךָ וְקַוֵּה אֶל יְהוָֽה 

**Psalm 28:1**   לְדָוִד אֵלֶיךָ יְהוָה  אֶקְרָא צוּרִי אַֽל תֶּחֱרַשׁ מִמֶּנִּי פֶּן תֶּֽחֱשֶׁה מִמֶּנִּי וְנִמְשַׁלְתִּי עִם יֹורְדֵי בֹֽור

**Psalm 28:2**   שְׁמַע קֹול תַּחֲנוּנַי בְּשַׁוְּעִי אֵלֶיךָ בְּנָשְׂאִי יָדַי אֶל דְּבִיר קָדְשֶֽׁךָ

**Psalm 28:3**   אַל תִּמְשְׁכֵנִי עִם רְשָׁעִים וְעִם פֹּעֲלֵי אָוֶן דֹּבְרֵי שָׁלֹום עִם רֵֽעֵיהֶם וְרָעָה בִּלְבָבָֽם

**Psalm 28:4**   תֶּן לָהֶם כְּפָעֳלָם וּכְרֹעַ מַֽעַלְלֵיהֶם כְּמַעֲשֵׂה יְדֵיהֶם תֵּן לָהֶם הָשֵׁב גְּמוּלָם לָהֶֽם

**Psalm 28:5**   כִּי לֹא יָבִינוּ אֶל פְּעֻלֹּת יְהוָה וְאֶל מַעֲשֵׂה יָדָיו יֶהֶרְסֵם וְלֹא יִבְנֵֽם

**Psalm 28:6**   בָּרוּךְ יְהוָה כִּי שָׁמַע קֹול תַּחֲנוּנָֽי

**Psalm 28:7**   יְהוָה  עֻזִּי וּמָגִנִּי בֹּו בָטַח לִבִּי וְֽנֶעֱזָרְתִּי וַיַּעֲלֹז לִבִּי וּֽמִשִּׁירִי אֲהֹודֶֽנּוּ

**Psalm 28:8**   יְהוָה עֹֽז לָמֹו וּמָעֹוז יְשׁוּעֹות מְשִׁיחֹו הֽוּא

**Psalm 28:9**   הֹושִׁיעָה  אֶת עַמֶּךָ וּבָרֵךְ אֶת נַחֲלָתֶךָ וּֽרְעֵם וְנַשְּׂאֵם עַד הָעֹולָֽם 

**Psalm 29:1**   מִזְמֹור לְדָוִד הָבוּ לַֽ͏יהוָה בְּנֵי אֵלִים הָבוּ לַיהוָה כָּבֹוד וָעֹֽז

**Psalm 29:2**   הָבוּ לַֽיהוָה כְּבֹוד שְׁמֹו הִשְׁתַּחֲווּ לַיהוָה בְּהַדְרַת קֹֽדֶשׁ

**Psalm 29:3**   קֹול יְהוָה עַל הַמָּיִם אֵֽל הַכָּבֹוד הִרְעִים יְהוָה עַל מַיִם רַבִּֽים

**Psalm 29:4**   קֹול יְהוָה בַּכֹּחַ קֹול יְהוָה בֶּהָדָֽר

**Psalm 29:5**   קֹול יְהוָה שֹׁבֵר אֲרָזִים וַיְשַׁבֵּר יְהוָה אֶת אַרְזֵי הַלְּבָנֹֽון

**Psalm 29:6**   וַיַּרְקִידֵם כְּמֹו עֵגֶל לְבָנֹון וְשִׂרְיֹן כְּמֹו בֶן רְאֵמִֽים

**Psalm 29:7**   קֹול יְהוָה חֹצֵב לַהֲבֹות אֵֽשׁ

**Psalm 29:8**   קֹול יְהוָה יָחִיל מִדְבָּר יָחִיל יְהוָה מִדְבַּר קָדֵֽשׁ

**Psalm 29:9**   קֹול יְהוָה  יְחֹולֵל אַיָּלֹות וַֽיֶּחֱשֹׂף יְעָרֹות וּבְהֵיכָלֹו כֻּלֹּו אֹמֵר כָּבֹֽוד

**Psalm 29:10**   יְהוָה לַמַּבּוּל יָשָׁב וַיֵּשֶׁב יְהוָה מֶלֶךְ לְעֹולָֽם

**Psalm 29:11**   יְֽהוָה עֹז לְעַמֹּו יִתֵּן יְהוָה  יְבָרֵךְ אֶת עַמֹּו בַשָּׁלֹֽום 

**Psalm 30:1**   מִזְמֹור שִׁיר חֲנֻכַּת הַבַּיִת לְדָוִֽד

**Psalm 30:2**   אֲרֹומִמְךָ יְהוָה כִּי דִלִּיתָנִי וְלֹא שִׂמַּחְתָּ אֹיְבַי לִֽי

**Psalm 30:3**   יְהוָה אֱלֹהָי שִׁוַּעְתִּי אֵלֶיךָ וַתִּרְפָּאֵֽנִי

**Psalm 30:4**   יְֽהוָה הֶֽעֱלִיתָ מִן שְׁאֹול נַפְשִׁי חִיִּיתַנִי מיורדי מִיָּֽרְדִי בֹֽור

**Psalm 30:5**   זַמְּרוּ לַיהוָה חֲסִידָיו וְהֹודוּ לְזֵכֶר קָדְשֹֽׁו

**Psalm 30:6**   כִּי רֶגַע  בְּאַפֹּו חַיִּים בִּרְצֹונֹו בָּעֶרֶב יָלִין בֶּכִי וְלַבֹּקֶר רִנָּֽה

**Psalm 30:7**   וַאֲנִי אָמַרְתִּי בְשַׁלְוִי בַּל אֶמֹּוט לְעֹולָֽם

**Psalm 30:8**   יְֽהוָה בִּרְצֹונְךָ הֶעֱמַדְתָּה לְֽהַרְרִי עֹז הִסְתַּרְתָּ פָנֶיךָ הָיִיתִי נִבְהָֽל

**Psalm 30:9**   אֵלֶיךָ יְהוָה אֶקְרָא וְאֶל אֲדֹנָי אֶתְחַנָּֽן

**Psalm 30:10**   מַה בֶּצַע בְּדָמִי בְּרִדְתִּי אֶל שָׁחַת הֲיֹודְךָ עָפָר הֲיַגִּיד אֲמִתֶּֽךָ

**Psalm 30:11**   שְׁמַע יְהוָה וְחָנֵּנִי יְהוָה הֱֽ‍יֵה עֹזֵר לִֽי

**Psalm 30:12**   הָפַכְתָּ מִסְפְּדִי לְמָחֹול לִי פִּתַּחְתָּ שַׂקִּי וַֽתְּאַזְּרֵנִי שִׂמְחָֽה

**Psalm 30:13**   לְמַעַן  יְזַמֶּרְךָ כָבֹוד וְלֹא יִדֹּם יְהוָה אֱלֹהַי לְעֹולָם אֹודֶֽךָּ 

**Psalm 31:1**   לַמְנַצֵּחַ מִזְמֹור לְדָוִֽד

**Psalm 31:2**   בְּךָֽ יְהוָה חָסִיתִי אַל אֵבֹושָׁה לְעֹולָם בְּצִדְקָתְךָ פַלְּטֵֽנִי

**Psalm 31:3**   הַטֵּה אֵלַי  אָזְנְךָ מְהֵרָה הַצִּילֵנִי הֱיֵה לִי  לְֽצוּר מָעֹוז לְבֵית מְצוּדֹות לְהֹושִׁיעֵֽנִי

**Psalm 31:4**   כִּֽי סַלְעִי וּמְצוּדָתִי אָתָּה וּלְמַעַן שִׁמְךָ תַּֽנְחֵנִי וּֽתְנַהֲלֵֽנִי

**Psalm 31:5**   תֹּוצִיאֵנִי מֵרֶשֶׁת זוּ טָמְנוּ לִי כִּֽי אַתָּה מָֽעוּזִּֽי

**Psalm 31:6**   בְּיָדְךָ אַפְקִיד רוּחִי פָּדִיתָה אֹותִי יְהוָה אֵל אֱמֶֽת

**Psalm 31:7**   שָׂנֵאתִי הַשֹּׁמְרִים הַבְלֵי שָׁוְא וַאֲנִי אֶל יְהוָה בָּטָֽחְתִּי

**Psalm 31:8**   אָגִילָה וְאֶשְׂמְחָה בְּחַסְדֶּךָ אֲשֶׁר רָאִיתָ אֶת עָנְיִי יָדַעְתָּ בְּצָרֹות נַפְשִֽׁי

**Psalm 31:9**   וְלֹא הִסְגַּרְתַּנִי בְּיַד אֹויֵב הֶֽעֱמַדְתָּ בַמֶּרְחָב רַגְלָֽי

**Psalm 31:10**   חָנֵּנִי יְהוָה כִּי צַר לִי עָשְׁשָׁה בְכַעַס עֵינִי נַפְשִׁי וּבִטְנִֽי

**Psalm 31:11**   כִּי כָלוּ בְיָגֹון חַיַּי וּשְׁנֹותַי בַּאֲנָחָה כָּשַׁל בַּעֲוֺנִי כֹחִי וַעֲצָמַי עָשֵֽׁשׁוּ

**Psalm 31:12**   מִכָּל צֹרְרַי הָיִיתִי חֶרְפָּה וְלִשֲׁכֵנַי  מְאֹד וּפַחַד לִֽמְיֻדָּעָי רֹאַי בַּחוּץ נָדְדוּ מִמֶּֽנִּי

**Psalm 31:13**   נִשְׁכַּחְתִּי כְּמֵת מִלֵּב הָיִיתִי כִּכְלִי אֹבֵֽד

**Psalm 31:14**   כִּי שָׁמַעְתִּי  דִּבַּת רַבִּים מָגֹור מִסָּבִיב בְּהִוָּסְדָם יַחַד עָלַי לָקַחַת נַפְשִׁי זָמָֽמוּ

**Psalm 31:15**   וַאֲנִי  עָלֶיךָ בָטַחְתִּי יְהוָה אָמַרְתִּי אֱלֹהַי אָֽתָּה

**Psalm 31:16**   בְּיָדְךָ עִתֹּתָי הַצִּילֵנִי מִיַּד אֹויְבַי וּמֵרֹדְפָֽי

**Psalm 31:17**   הָאִירָה פָנֶיךָ עַל עַבְדֶּךָ הֹושִׁיעֵנִי בְחַסְדֶּֽךָ

**Psalm 31:18**   יְֽהוָה אַל אֵבֹושָׁה כִּי קְרָאתִיךָ יֵבֹשׁוּ רְשָׁעִים יִדְּמוּ לִשְׁאֹֽול

**Psalm 31:19**   תֵּאָלַמְנָה שִׂפְתֵי שָׁקֶר הַדֹּבְרֹות עַל צַדִּיק עָתָק בְּגַאֲוָה וָבֽוּז

**Psalm 31:20**   מָה רַֽב טוּבְךָ אֲשֶׁר צָפַנְתָּ לִּֽירֵאֶיךָ פָּעַלְתָּ לַחֹסִים בָּךְ נֶגֶד בְּנֵי אָדָם

**Psalm 31:21**   תַּסְתִּירֵם  בְּסֵתֶר פָּנֶיךָ מֵֽרֻכְסֵי אִישׁ תִּצְפְּנֵם בְּסֻכָּה מֵרִיב לְשֹׁנֹֽות

**Psalm 31:22**   בָּרוּךְ יְהוָה כִּי הִפְלִיא חַסְדֹּו לִי בְּעִיר מָצֹֽור

**Psalm 31:23**   וַאֲנִי  אָמַרְתִּי בְחָפְזִי נִגְרַזְתִּי מִנֶּגֶד עֵינֶיךָ אָכֵן שָׁמַעְתָּ קֹול תַּחֲנוּנַי בְּשַׁוְּעִי אֵלֶֽיךָ

**Psalm 31:24**   אֶֽ͏הֱבוּ אֶת יְהוָה כָּֽל חֲסִידָיו אֱמוּנִים נֹצֵר יְהוָה וּמְשַׁלֵּם עַל יֶתֶר עֹשֵׂה גַאֲוָֽה

**Psalm 31:25**   חִזְקוּ וְיַאֲמֵץ לְבַבְכֶם כָּל הַמְיַחֲלִים לַיהוָֽה 

**Psalm 32:1**   לְדָוִד מַשְׂכִּיל אַשְׁרֵי נְֽשׂוּי פֶּשַׁע כְּסוּי חֲטָאָֽה

**Psalm 32:2**   אַשְֽׁרֵי אָדָם לֹא יַחְשֹׁב יְהוָה לֹו עָוֺן וְאֵין בְּרוּחֹו רְמִיָּה

**Psalm 32:3**   כִּֽי הֶחֱרַשְׁתִּי בָּלוּ עֲצָמָי בְּשַׁאֲגָתִי כָּל הַיֹּֽום

**Psalm 32:4**   כִּי  יֹומָם וָלַיְלָה תִּכְבַּד עָלַי יָדֶךָ נֶהְפַּךְ לְשַׁדִּי בְּחַרְבֹנֵי קַיִץ סֶֽלָה

**Psalm 32:5**   חַטָּאתִי אֹודִיעֲךָ וַעֲוֺנִי לֹֽא כִסִּיתִי אָמַרְתִּי אֹודֶה עֲלֵי פְשָׁעַי לַיהוָה וְאַתָּה נָשָׂאתָ עֲוֺן חַטָּאתִי סֶֽלָה

**Psalm 32:6**   עַל זֹאת יִתְפַּלֵּל כָּל חָסִיד  אֵלֶיךָ לְעֵת מְצֹא רַק לְשֵׁטֶף מַיִם רַבִּים אֵלָיו לֹא יַגִּֽיעוּ

**Psalm 32:7**   אַתָּה  סֵתֶר לִי מִצַּר תִּצְּרֵנִי רָנֵּי פַלֵּט תְּסֹובְבֵנִי סֶֽלָה

**Psalm 32:8**   אַשְׂכִּֽילְךָ  וְֽאֹורְךָ בְּדֶֽרֶךְ זוּ תֵלֵךְ אִֽיעֲצָה עָלֶיךָ עֵינִֽי

**Psalm 32:9**   אַל תִּֽהְיוּ  כְּסוּס כְּפֶרֶד אֵין הָבִין בְּמֶֽתֶג וָרֶסֶן עֶדְיֹו לִבְלֹום בַּל קְרֹב אֵלֶֽיךָ

**Psalm 32:10**   רַבִּים מַכְאֹובִים לָרָשָׁע וְהַבֹּוטֵחַ בַּיהוָה חֶסֶד יְסֹובְבֶֽנּוּ

**Psalm 32:11**   שִׂמְחוּ בַֽיהוָה וְגִילוּ צַדִּיקִים וְהַרְנִינוּ כָּל יִשְׁרֵי לֵֽב 

**Psalm 33:1**   רַנְּנוּ צַדִּיקִים בַּֽיהוָה לַיְשָׁרִים נָאוָה תְהִלָּֽה

**Psalm 33:2**   הֹודוּ לַיהוָה בְּכִנֹּור בְּנֵבֶל עָשֹׂור זַמְּרוּ לֹֽו

**Psalm 33:3**   שִֽׁירוּ לֹו שִׁיר חָדָשׁ הֵיטִיבוּ נַגֵּן בִּתְרוּעָֽה

**Psalm 33:4**   כִּֽי יָשָׁר דְּבַר יְהוָה וְכָל מַעֲשֵׂהוּ בֶּאֱמוּנָֽה

**Psalm 33:5**   אֹהֵב צְדָקָה וּמִשְׁפָּט חֶסֶד יְהוָה מָלְאָה הָאָֽרֶץ

**Psalm 33:6**   בִּדְבַר יְהוָה שָׁמַיִם נַעֲשׂוּ וּבְרוּחַ פִּיו כָּל צְבָאָֽם

**Psalm 33:7**   כֹּנֵס כַּנֵּד מֵי הַיָּם נֹתֵן בְּאֹצָרֹות תְּהֹומֹֽות

**Psalm 33:8**   יִֽירְאוּ מֵיְהוָה כָּל הָאָרֶץ מִמֶּנּוּ יָגוּרוּ כָּל יֹשְׁבֵי תֵבֵֽל

**Psalm 33:9**   כִּי הוּא אָמַר וַיֶּהִי הֽוּא צִוָּה וַֽ͏יַּעֲמֹֽד

**Psalm 33:10**   יְֽהוָה הֵפִיר עֲצַת גֹּויִם הֵנִיא מַחְשְׁבֹות עַמִּֽים

**Psalm 33:11**   עֲצַת יְהוָה לְעֹולָם תַּעֲמֹד מַחְשְׁבֹות לִבֹּו לְדֹר וָדֹֽר

**Psalm 33:12**   אַשְׁרֵי הַגֹּוי אֲשֶׁר יְהוָה אֱלֹהָיו הָעָם  בָּחַר לְנַחֲלָה לֹֽו

**Psalm 33:13**   מִשָּׁמַיִם הִבִּיט יְהוָה רָאָה אֶֽת כָּל בְּנֵי הָאָדָֽם

**Psalm 33:14**   מִֽמְּכֹון שִׁבְתֹּו הִשְׁגִּיחַ אֶל כָּל יֹשְׁבֵי הָאָֽרֶץ

**Psalm 33:15**   הַיֹּצֵר יַחַד לִבָּם הַמֵּבִין אֶל כָּל מַעֲשֵׂיהֶֽם

**Psalm 33:16**   אֵֽין הַמֶּלֶךְ נֹושָׁע בְּרָב חָיִל גִּבֹּור לֹֽא יִנָּצֵל בְּרָב כֹּֽחַ

**Psalm 33:17**   שֶׁקֶר הַסּוּס לִתְשׁוּעָה וּבְרֹב חֵילֹו לֹא יְמַלֵּֽט

**Psalm 33:18**   הִנֵּה עֵין יְהוָה אֶל יְרֵאָיו לַֽמְיַחֲלִים לְחַסְדֹּֽו

**Psalm 33:19**   לְהַצִּיל מִמָּוֶת נַפְשָׁם וּלְחַיֹּותָם בָּרָעָֽב

**Psalm 33:20**   נַפְשֵׁנוּ חִכְּתָה לַֽיהוָה עֶזְרֵנוּ וּמָגִנֵּנוּ הֽוּא

**Psalm 33:21**   כִּי בֹו יִשְׂמַח לִבֵּנוּ כִּי בְשֵׁם קָדְשֹׁו בָטָֽחְנוּ

**Psalm 33:22**   יְהִֽי חַסְדְּךָ יְהוָה עָלֵינוּ כַּאֲשֶׁר יִחַלְנוּ לָֽךְ 

**Psalm 34:1**   לְדָוִד בְּשַׁנֹּותֹו אֶת טַעְמֹו לִפְנֵי אֲבִימֶלֶךְ וַֽ͏יְגָרֲשֵׁהוּ וַיֵּלַֽךְ

**Psalm 34:2**   אֲבָרֲכָה אֶת יְהוָה בְּכָל עֵת תָּמִיד תְּֽהִלָּתֹו בְּפִֽי

**Psalm 34:3**   בַּיהוָה תִּתְהַלֵּל נַפְשִׁי יִשְׁמְעוּ עֲנָוִים וְיִשְׂמָֽחוּ

**Psalm 34:4**   גַּדְּלוּ לַיהוָה אִתִּי וּנְרֹומְמָה שְׁמֹו יַחְדָּֽו

**Psalm 34:5**   דָּרַשְׁתִּי אֶת יְהוָה וְעָנָנִי וּמִכָּל מְגוּרֹותַי הִצִּילָֽנִי

**Psalm 34:6**   הִבִּיטוּ אֵלָיו וְנָהָרוּ וּפְנֵיהֶם אַל יֶחְפָּֽרוּ

**Psalm 34:7**   זֶה עָנִי קָרָא וַיהוָה שָׁמֵעַ וּמִכָּל צָרֹותָיו הֹושִׁיעֹֽו

**Psalm 34:8**   חֹנֶה מַלְאַךְ יְהוָה סָבִיב לִֽירֵאָיו וַֽיְחַלְּצֵֽם

**Psalm 34:9**   טַעֲמוּ וּרְאוּ כִּי טֹוב יְהוָה אַֽשְׁרֵי הַגֶּבֶר יֶחֱסֶה בֹּֽו

**Psalm 34:10**   יְראוּ אֶת יְהוָה קְדֹשָׁיו כִּי אֵין מַחְסֹור לִירֵאָֽיו

**Psalm 34:11**   כְּפִירִים רָשׁוּ וְרָעֵבוּ וְדֹרְשֵׁי יְהוָה לֹא יַחְסְרוּ כָל טֹֽוב

**Psalm 34:12**   לְֽכוּ בָנִים שִׁמְעוּ לִי יִֽרְאַת יְהוָה אֲלַמֶּדְכֶֽם

**Psalm 34:13**   מִֽי הָאִישׁ הֶחָפֵץ חַיִּים אֹהֵב יָמִים לִרְאֹות טֹֽוב

**Psalm 34:14**   נְצֹר לְשֹׁונְךָ מֵרָע וּשְׂפָתֶיךָ מִדַּבֵּר מִרְמָֽה

**Psalm 34:15**   סוּר מֵרָע וַעֲשֵׂה טֹוב בַּקֵּשׁ שָׁלֹום וְרָדְפֵֽהוּ

**Psalm 34:16**   עֵינֵי יְהוָה אֶל צַדִּיקִים וְאָזְנָיו אֶל שַׁוְעָתָֽם

**Psalm 34:17**   פְּנֵי יְהוָה בְּעֹשֵׂי רָע לְהַכְרִית מֵאֶרֶץ זִכְרָֽם

**Psalm 34:18**   צָעֲקוּ וַיהוָה שָׁמֵעַ וּמִכָּל צָרֹותָם הִצִּילָֽם

**Psalm 34:19**   קָרֹוב יְהוָה לְנִשְׁבְּרֵי לֵב וְֽאֶת דַּכְּאֵי רוּחַ יֹושִֽׁיעַ

**Psalm 34:20**   רַבֹּות רָעֹות צַדִּיק וּמִכֻּלָּם יַצִּילֶנּוּ יְהוָֽה

**Psalm 34:21**   שֹׁמֵר כָּל עַצְמֹותָיו אַחַת מֵהֵנָּה לֹא נִשְׁבָּֽרָה

**Psalm 34:22**   תְּמֹותֵת רָשָׁע רָעָה וְשֹׂנְאֵי צַדִּיק יֶאְשָֽׁמוּ

**Psalm 34:23**   פֹּודֶה יְהוָה נֶפֶשׁ עֲבָדָיו וְלֹא יֶאְשְׁמוּ כָּֽל הַחֹסִים בֹּֽו 

**Psalm 35:1**   לְדָוִד  רִיבָה יְהוָה אֶת יְרִיבַי לְחַם אֶת לֹֽחֲמָֽי

**Psalm 35:2**   הַחֲזֵק מָגֵן וְצִנָּה וְקוּמָה בְּעֶזְרָתִֽי

**Psalm 35:3**   וְהָרֵק חֲנִית וּסְגֹר לִקְרַאת רֹדְפָי אֱמֹר לְנַפְשִׁי יְֽשֻׁעָתֵךְ אָֽנִי

**Psalm 35:4**   יֵבֹשׁוּ וְיִכָּלְמוּ מְבַקְשֵׁי נַפְשִׁי יִסֹּגוּ אָחֹור וְיַחְפְּרוּ חֹשְׁבֵי רָעָתִֽי

**Psalm 35:5**   יִֽהְיוּ כְּמֹץ לִפְנֵי רוּחַ וּמַלְאַךְ יְהוָה דֹּוחֶֽה

**Psalm 35:6**   יְֽהִי דַרְכָּם חֹשֶׁךְ וַחֲלַקְלַקֹּות וּמַלְאַךְ יְהוָה רֹדְפָֽם

**Psalm 35:7**   כִּֽי חִנָּם טָֽמְנוּ לִי שַׁחַת רִשְׁתָּם חִנָּם חָפְרוּ לְנַפְשִֽׁי

**Psalm 35:8**   תְּבֹואֵהוּ שֹׁואָה לֹֽא יֵדָע וְרִשְׁתֹּו אֲשֶׁר טָמַן תִּלְכְּדֹו בְּשֹׁואָה יִפָּל בָּֽהּ

**Psalm 35:9**   וְנַפְשִׁי תָּגִיל בַּיהוָה תָּשִׂישׂ בִּישׁוּעָתֹֽו

**Psalm 35:10**   כָּל עַצְמֹותַי  תֹּאמַרְנָה יְהוָה מִי כָמֹוךָ מַצִּיל עָנִי מֵחָזָק מִמֶּנּוּ וְעָנִי וְאֶבְיֹון מִגֹּזְלֹֽו

**Psalm 35:11**   יְקוּמוּן עֵדֵי חָמָס אֲשֶׁר לֹא יָדַעְתִּי יִשְׁאָלֽוּנִי

**Psalm 35:12**   יְשַׁלְּמוּנִי רָעָה תַּחַת טֹובָה שְׁכֹול לְנַפְשִֽׁי

**Psalm 35:13**   וַאֲנִי  בַּחֲלֹותָם לְבוּשִׁי שָׂק עִנֵּיתִי בַצֹּום נַפְשִׁי וּתְפִלָּתִי עַל חֵיקִי תָשֽׁוּב

**Psalm 35:14**   כְּרֵֽעַ כְּאָח לִי הִתְהַלָּכְתִּי כַּאֲבֶל אֵם קֹדֵר שַׁחֹֽותִי

**Psalm 35:15**   וּבְצַלְעִי שָׂמְחוּ וְֽנֶאֱסָפוּ נֶאֶסְפוּ עָלַי נֵכִים וְלֹא יָדַעְתִּי קָֽרְעוּ וְלֹא דָֽמּוּ

**Psalm 35:16**   בְּחַנְפֵי לַעֲגֵי מָעֹוג חָרֹק עָלַי שִׁנֵּֽימֹו

**Psalm 35:17**   אֲדֹנָי כַּמָּה תִרְאֶה הָשִׁיבָה נַפְשִׁי מִשֹּׁאֵיהֶם מִכְּפִירִים יְחִידָתִֽי

**Psalm 35:18**   אֹודְךָ בְּקָהָל רָב בְּעַם עָצוּם אֲהַֽלְלֶֽךָּ

**Psalm 35:19**   אַֽל יִשְׂמְחוּ לִי אֹיְבַי שֶׁקֶר שֹׂנְאַי חִנָּם יִקְרְצוּ עָֽיִן

**Psalm 35:20**   כִּי לֹא שָׁלֹום יְדַבֵּרוּ וְעַל רִגְעֵי אֶרֶץ דִּבְרֵי מִרְמֹות יַחֲשֹׁבֽוּן

**Psalm 35:21**   וַיַּרְחִיבוּ עָלַי פִּיהֶם אָמְרוּ הֶאָח  הֶאָח רָאֲתָה עֵינֵֽינוּ

**Psalm 35:22**   רָאִיתָה יְהוָה אַֽל תֶּחֱרַשׁ אֲדֹנָי אֲל תִּרְחַק מִמֶּֽנִּי

**Psalm 35:23**   הָעִירָה וְהָקִיצָה לְמִשְׁפָּטִי אֱלֹהַי וַֽאדֹנָי לְרִיבִֽי

**Psalm 35:24**   שָׁפְטֵנִי כְצִדְקְךָ יְהוָה אֱלֹהָי וְאַל יִשְׂמְחוּ לִֽי

**Psalm 35:25**   אַל יֹאמְרוּ בְלִבָּם הֶאָח נַפְשֵׁנוּ אַל יֹאמְרוּ בִּֽלַּעֲנֽוּהוּ

**Psalm 35:26**   יֵבֹשׁוּ וְיַחְפְּרוּ  יַחְדָּו שְׂמֵחֵי רָעָתִי יִֽלְבְּשׁוּ בֹשֶׁת וּכְלִמָּה הַֽמַּגְדִּילִים עָלָֽי

**Psalm 35:27**   יָרֹנּוּ וְיִשְׂמְחוּ חֲפֵצֵי צִדְקִי וְיֹאמְרוּ תָמִיד יִגְדַּל יְהוָה הֶחָפֵץ שְׁלֹום עַבְדֹּֽו

**Psalm 35:28**   וּלְשֹׁונִי תֶּהְגֶּה צִדְקֶךָ כָּל הַיֹּום תְּהִלָּתֶֽךָ 

**Psalm 36:1**   לַמְנַצֵּחַ  לְעֶֽבֶד יְהוָה לְדָוִֽד

**Psalm 36:2**   נְאֻֽם פֶּשַׁע לָרָשָׁע בְּקֶרֶב לִבִּי אֵֽין פַּחַד אֱלֹהִים לְנֶגֶד עֵינָֽיו

**Psalm 36:3**   כִּֽי הֶחֱלִיק אֵלָיו בְּעֵינָיו לִמְצֹא עֲוֺנֹו לִשְׂנֹֽא

**Psalm 36:4**   דִּבְרֵי פִיו אָוֶן וּמִרְמָה חָדַל לְהַשְׂכִּיל לְהֵיטִֽיב

**Psalm 36:5**   אָוֶן  יַחְשֹׁב עַֽל מִשְׁכָּבֹו יִתְיַצֵּב עַל דֶּרֶךְ לֹא טֹוב רָע לֹא יִמְאָֽס

**Psalm 36:6**   יְהוָה בְּהַשָּׁמַיִם חַסְדֶּךָ אֱמֽוּנָתְךָ עַד שְׁחָקִֽים

**Psalm 36:7**   צִדְקָֽתְךָ  כְּֽהַרְרֵי אֵל מִשְׁפָּטֶךָ תְּהֹום רַבָּה אָדָֽם וּבְהֵמָה תֹושִׁיעַ יְהוָֽה

**Psalm 36:8**   מַה יָּקָר חַסְדְּךָ אֱלֹהִים וּבְנֵי אָדָם בְּצֵל כְּנָפֶיךָ יֶחֱסָיֽוּן

**Psalm 36:9**   יִרְוְיֻן מִדֶּשֶׁן בֵּיתֶךָ וְנַחַל עֲדָנֶיךָ תַשְׁקֵֽם

**Psalm 36:10**   כִּֽי עִמְּךָ מְקֹור חַיִּים בְּאֹורְךָ נִרְאֶה אֹֽור

**Psalm 36:11**   מְשֹׁךְ חַסְדְּךָ לְיֹדְעֶיךָ וְצִדְקָֽתְךָ לְיִשְׁרֵי לֵֽב

**Psalm 36:12**   אַל תְּבֹואֵנִי רֶגֶל גַּאֲוָה וְיַד רְשָׁעִים אַל תְּנִדֵֽנִי

**Psalm 36:13**   שָׁם נָפְלוּ פֹּעֲלֵי אָוֶן דֹּחוּ וְלֹא יָכְלוּ קֽוּם 

**Psalm 37:1**   לְדָוִד  אַל תִּתְחַר בַּמְּרֵעִים אַל תְּקַנֵּא בְּעֹשֵׂי עַוְלָֽה

**Psalm 37:2**   כִּי כֶחָצִיר מְהֵרָה יִמָּלוּ וּכְיֶרֶק דֶּשֶׁא יִבֹּולֽוּן

**Psalm 37:3**   בְּטַח בַּֽיהוָה וַעֲשֵׂה טֹוב שְׁכָן אֶרֶץ וּרְעֵה אֱמוּנָֽה

**Psalm 37:4**   וְהִתְעַנַּג עַל יְהוָה וְיִֽתֶּן לְךָ מִשְׁאֲלֹת לִבֶּֽךָ

**Psalm 37:5**   גֹּול עַל יְהוָה דַּרְכֶּךָ וּבְטַח עָלָיו וְהוּא יַעֲשֶֽׂה

**Psalm 37:6**   וְהֹוצִיא כָאֹור צִדְקֶךָ וּמִשְׁפָּטֶךָ כַּֽצָּהֳרָֽיִם

**Psalm 37:7**   דֹּום  לַיהוָה וְהִתְחֹולֵל לֹו אַל תִּתְחַר בְּמַצְלִיחַ דַּרְכֹּו בְּאִישׁ עֹשֶׂה מְזִמֹּֽות

**Psalm 37:8**   הֶרֶף מֵאַף וַעֲזֹב חֵמָה אַל תִּתְחַר אַךְ לְהָרֵֽעַ

**Psalm 37:9**   כִּֽי מְרֵעִים יִכָּרֵתוּן וְקֹוֵי יְהוָה הֵמָּה יִֽירְשׁוּ אָֽרֶץ

**Psalm 37:10**   וְעֹוד מְעַט וְאֵין רָשָׁע וְהִתְבֹּונַנְתָּ עַל מְקֹומֹו וְאֵינֶֽנּוּ

**Psalm 37:11**   וַעֲנָוִים יִֽירְשׁוּ אָרֶץ וְהִתְעַנְּגוּ עַל רֹב שָׁלֹֽום

**Psalm 37:12**   זֹמֵם רָשָׁע לַצַּדִּיק וְחֹרֵק עָלָיו שִׁנָּֽיו

**Psalm 37:13**   אֲדֹנָי יִשְׂחַק לֹו כִּֽי רָאָה כִּֽי יָבֹא יֹומֹֽו

**Psalm 37:14**   חֶרֶב  פָּֽתְחוּ רְשָׁעִים וְדָרְכוּ קַשְׁתָּם לְהַפִּיל עָנִי וְאֶבְיֹון לִטְבֹוחַ יִשְׁרֵי דָֽרֶךְ

**Psalm 37:15**   חַרְבָּם תָּבֹוא בְלִבָּם וְקַשְּׁתֹותָם תִּשָּׁבַֽרְנָה

**Psalm 37:16**   טֹוב מְעַט לַצַּדִּיק מֵהֲמֹון רְשָׁעִים רַבִּֽים

**Psalm 37:17**   כִּי זְרֹועֹות רְשָׁעִים תִּשָּׁבַרְנָה וְסֹומֵךְ צַדִּיקִים יְהוָֽה

**Psalm 37:18**   יֹודֵעַ יְהוָה יְמֵי תְמִימִם וְנַחֲלָתָם לְעֹולָם תִּהְיֶֽה

**Psalm 37:19**   לֹֽא יֵבֹשׁוּ בְּעֵת רָעָה וּבִימֵי רְעָבֹון יִשְׂבָּֽעוּ

**Psalm 37:20**   כִּי רְשָׁעִים  יֹאבֵדוּ וְאֹיְבֵי יְהוָה כִּיקַר כָּרִים כָּלוּ בֶעָשָׁן כָּֽלוּ

**Psalm 37:21**   לֹוֶה רָשָׁע וְלֹא יְשַׁלֵּם וְצַדִּיק חֹונֵן וְנֹותֵֽן

**Psalm 37:22**   כִּי מְבֹרָכָיו יִירְשׁוּ אָרֶץ וּמְקֻלָּלָיו יִכָּרֵֽתוּ

**Psalm 37:23**   מֵיְהוָה מִֽצְעֲדֵי גֶבֶר כֹּונָנוּ וְדַרְכֹּו יֶחְפָּֽץ

**Psalm 37:24**   כִּֽי יִפֹּל לֹֽא יוּטָל כִּֽי יְהוָה סֹומֵךְ יָדֹֽו

**Psalm 37:25**   נַעַר  הָיִיתִי גַּם זָקַנְתִּי וְֽלֹא רָאִיתִי צַדִּיק נֶעֱזָב וְזַרְעֹו מְבַקֶּשׁ לָֽחֶם

**Psalm 37:26**   כָּל הַיֹּום חֹונֵן וּמַלְוֶה וְזַרְעֹו לִבְרָכָֽה

**Psalm 37:27**   סוּר מֵרָע וַעֲשֵׂה טֹוב וּשְׁכֹן לְעֹולָֽם

**Psalm 37:28**   כִּי יְהוָה  אֹהֵב מִשְׁפָּט וְלֹא יַעֲזֹב אֶת חֲסִידָיו לְעֹולָם נִשְׁמָרוּ וְזֶרַע רְשָׁעִים נִכְרָֽת

**Psalm 37:29**   צַדִּיקִים יִֽירְשׁוּ אָרֶץ וְיִשְׁכְּנוּ לָעַד עָלֶֽיהָ

**Psalm 37:30**   פִּֽי צַדִּיק יֶהְגֶּה חָכְמָה וּלְשֹׁונֹו תְּדַבֵּר מִשְׁפָּֽט

**Psalm 37:31**   תֹּורַת אֱלֹהָיו בְּלִבֹּו לֹא תִמְעַד אֲשֻׁרָיו

**Psalm 37:32**   צֹופֶה רָשָׁע לַצַּדִּיק וּמְבַקֵּשׁ לַהֲמִיתֹו

**Psalm 37:33**   יְהוָה לֹא יַעַזְבֶנּוּ בְיָדֹו וְלֹא יַרְשִׁיעֶנּוּ בְּהִשָּׁפְטֹֽו

**Psalm 37:34**   קַוֵּה אֶל יְהוָה  וּשְׁמֹר דַּרְכֹּו וִֽירֹומִמְךָ לָרֶשֶׁת אָרֶץ בְּהִכָּרֵת רְשָׁעִים תִּרְאֶֽה

**Psalm 37:35**   רָאִיתִי רָשָׁע עָרִיץ וּמִתְעָרֶה כְּאֶזְרָח רַעֲנָֽן

**Psalm 37:36**   וַיַּֽ͏עֲבֹר וְהִנֵּה אֵינֶנּוּ וָֽאֲבַקְשֵׁהוּ וְלֹא נִמְצָֽא

**Psalm 37:37**   שְׁמָר תָּם וּרְאֵה יָשָׁר כִּֽי אַחֲרִית לְאִישׁ שָׁלֹֽום

**Psalm 37:38**   וּֽפֹשְׁעִים נִשְׁמְדוּ יַחְדָּו אַחֲרִית רְשָׁעִים נִכְרָֽתָה

**Psalm 37:39**   וּתְשׁוּעַת צַדִּיקִים מֵיְהוָה מָֽעוּזָּם בְּעֵת צָרָֽה

**Psalm 37:40**   וַֽיַּעְזְרֵם יְהוָה וַֽיְפַלְּטֵם יְפַלְּטֵם מֵרְשָׁעִים וְיֹושִׁיעֵם כִּי חָסוּ בֹֽו 

**Psalm 38:1**   מִזְמֹור לְדָוִד לְהַזְכִּֽיר

**Psalm 38:2**   יְֽהוָה אַל בְּקֶצְפְּךָ תֹוכִיחֵנִי וּֽבַחֲמָתְךָ תְיַסְּרֵֽנִי

**Psalm 38:3**   כִּֽי חִצֶּיךָ נִחֲתוּ בִי וַתִּנְחַת עָלַי יָדֶֽךָ

**Psalm 38:4**   אֵין מְתֹם בִּבְשָׂרִי מִפְּנֵי זַעְמֶךָ אֵין שָׁלֹום בַּעֲצָמַי מִפְּנֵי חַטָּאתִֽי

**Psalm 38:5**   כִּי עֲוֺנֹתַי עָבְרוּ רֹאשִׁי כְּמַשָּׂא כָבֵד יִכְבְּדוּ מִמֶּֽנִּי

**Psalm 38:6**   הִבְאִישׁוּ נָמַקּוּ חַבּוּרֹתָי מִפְּנֵי אִוַּלְתִּֽי

**Psalm 38:7**   נַעֲוֵיתִי שַׁחֹתִי עַד מְאֹד כָּל הַיֹּום קֹדֵר הִלָּֽכְתִּי

**Psalm 38:8**   כִּֽי כְסָלַי מָלְאוּ נִקְלֶה וְאֵין מְתֹם בִּבְשָׂרִֽי

**Psalm 38:9**   נְפוּגֹותִי וְנִדְכֵּיתִי עַד מְאֹד שָׁאַגְתִּי מִֽנַּהֲמַת לִבִּֽי

**Psalm 38:10**   אֲֽ‍דנָי נֶגְדְּךָ כָל תַּאֲוָתִי וְאַנְחָתִי מִמְּךָ לֹא נִסְתָּֽרָה

**Psalm 38:11**   לִבִּי סְחַרְחַר עֲזָבַנִי כֹחִי וְֽאֹור עֵינַי גַּם הֵם אֵין אִתִּֽי

**Psalm 38:12**   אֹֽהֲבַי  וְרֵעַי מִנֶּגֶד נִגְעִי יַעֲמֹדוּ וּקְרֹובַי מֵרָחֹק עָמָֽדוּ

**Psalm 38:13**   וַיְנַקְשׁוּ  מְבַקְשֵׁי נַפְשִׁי וְדֹרְשֵׁי רָעָתִי דִּבְּרוּ הַוֹּות וּמִרְמֹות כָּל הַיֹּום יֶהְגּֽוּ

**Psalm 38:14**   וַאֲנִי כְחֵרֵשׁ לֹא אֶשְׁמָע וּכְאִלֵּם לֹא יִפְתַּח פִּֽיו

**Psalm 38:15**   וָאֱהִי כְּאִישׁ אֲשֶׁר לֹא שֹׁמֵעַ וְאֵין בְּפִיו תֹּוכָחֹֽות

**Psalm 38:16**   כִּֽי לְךָ יְהוָה הֹוחָלְתִּי אַתָּה תַעֲנֶה אֲדֹנָי אֱלֹהָֽי

**Psalm 38:17**   כִּֽי אָמַרְתִּי פֶּן יִשְׂמְחוּ לִי בְּמֹוט רַגְלִי עָלַי הִגְדִּֽילוּ

**Psalm 38:18**   כִּֽי אֲנִי לְצֶלַע נָכֹון וּמַכְאֹובִי נֶגְדִּי תָמִֽיד

**Psalm 38:19**   כִּֽי עֲוֺנִי אַגִּיד אֶדְאַג מֵֽחַטָּאתִֽי

**Psalm 38:20**   וְֽאֹיְבַי חַיִּים עָצֵמוּ וְרַבּוּ שֹׂנְאַי שָֽׁקֶר

**Psalm 38:21**   וּמְשַׁלְּמֵי רָעָה תַּחַת טֹובָה יִשְׂטְנוּנִי תַּחַת רדופי רָֽדְפִי טֹֽוב

**Psalm 38:22**   אַל תַּֽעַזְבֵנִי יְהוָה אֱלֹהַי אַל תִּרְחַק מִמֶּֽנִּי

**Psalm 38:23**   חוּשָׁה לְעֶזְרָתִי אֲדֹנָי תְּשׁוּעָתִֽי 

**Psalm 39:1**   לַמְנַצֵּחַ לידיתון לִֽידוּתוּן מִזְמֹור לְדָוִֽד

**Psalm 39:2**   אָמַרְתִּי אֶֽשְׁמְרָה דְרָכַי מֵחֲטֹוא בִלְשֹׁונִי אֶשְׁמְרָה לְפִי מַחְסֹום בְּעֹד רָשָׁע לְנֶגְדִּֽי

**Psalm 39:3**   נֶאֱלַמְתִּי דוּמִיָּה הֶחֱשֵׁיתִי מִטֹּוב וּכְאֵבִי נֶעְכָּֽר

**Psalm 39:4**   חַם לִבִּי  בְּקִרְבִּי בַּהֲגִיגִי תִבְעַר אֵשׁ דִּבַּרְתִּי בִּלְשֹֽׁונִי

**Psalm 39:5**   הֹודִיעֵנִי יְהוָה  קִצִּי וּמִדַּת יָמַי מַה הִיא אֵדְעָה מֶה חָדֵל אָֽנִי

**Psalm 39:6**   הִנֵּה טְפָחֹות  נָתַתָּה יָמַי וְחֶלְדִּי כְאַיִן נֶגְדֶּךָ אַךְ כָּֽל הֶבֶל כָּל אָדָם נִצָּב סֶֽלָה

**Psalm 39:7**   אַךְ בְּצֶלֶם  יִֽתְהַלֶּךְ אִישׁ אַךְ הֶבֶל יֶהֱמָיוּן יִצְבֹּר וְֽלֹא יֵדַע מִי אֹסְפָֽם

**Psalm 39:8**   וְעַתָּה מַה קִּוִּיתִי אֲדֹנָי תֹּוחַלְתִּי לְךָ הִֽיא

**Psalm 39:9**   מִכָּל פְּשָׁעַי הַצִּילֵנִי חֶרְפַּת נָבָל אַל תְּשִׂימֵֽנִי

**Psalm 39:10**   נֶאֱלַמְתִּי לֹא אֶפְתַּח פִּי כִּי אַתָּה עָשִֽׂיתָ

**Psalm 39:11**   הָסֵר מֵעָלַי נִגְעֶךָ מִתִּגְרַת יָדְךָ אֲנִי כָלִֽיתִי

**Psalm 39:12**   בְּֽתֹוכָחֹות עַל עָוֺן  יִסַּרְתָּ אִישׁ וַתֶּמֶס כָּעָשׁ חֲמוּדֹו אַךְ הֶבֶל כָּל אָדָם סֶֽלָה

**Psalm 39:13**   שִֽׁמְעָה תְפִלָּתִי  יְהוָה וְשַׁוְעָתִי  הַאֲזִינָה אֶֽל דִּמְעָתִי אַֽל תֶּחֱרַשׁ כִּי גֵר אָנֹכִי עִמָּךְ תֹּושָׁב כְּכָל אֲבֹותָֽי

**Psalm 39:14**   הָשַׁע מִמֶּנִּי וְאַבְלִיגָה בְּטֶרֶם אֵלֵךְ וְאֵינֶֽנִּי 

**Psalm 40:1**   לַמְנַצֵּחַ לְדָוִד מִזְמֹֽור

**Psalm 40:2**   קַוֺּה קִוִּיתִי יְהוָה וַיֵּט אֵלַי וַיִּשְׁמַע שַׁוְעָתִֽי

**Psalm 40:3**   וַיַּעֲלֵנִי  מִבֹּור שָׁאֹון מִטִּיט הַיָּוֵן וַיָּקֶם עַל סֶלַע רַגְלַי כֹּונֵן אֲשֻׁרָֽי

**Psalm 40:4**   וַיִּתֵּן בְּפִי  שִׁיר חָדָשׁ תְּהִלָּה לֵֽאלֹהֵינוּ יִרְאוּ רַבִּים וְיִירָאוּ וְיִבְטְחוּ בַּיהוָֽה

**Psalm 40:5**   אַשְֽׁרֵי הַגֶּבֶר אֲשֶׁר שָׂם יְהֹוָה מִבְטַחֹו וְֽלֹא פָנָה אֶל רְהָבִים וְשָׂטֵי כָזָֽב

**Psalm 40:6**   רַבֹּות עָשִׂיתָ  אַתָּה  יְהוָה אֱלֹהַי נִֽפְלְאֹתֶיךָ וּמַחְשְׁבֹתֶיךָ אֵלֵינוּ אֵין  עֲרֹךְ אֵלֶיךָ אַגִּידָה וַאֲדַבֵּרָה עָצְמוּ מִסַּפֵּֽר

**Psalm 40:7**   זֶבַח וּמִנְחָה  לֹֽא חָפַצְתָּ אָזְנַיִם כָּרִיתָ לִּי עֹולָה וַחֲטָאָה לֹא שָׁאָֽלְתָּ

**Psalm 40:8**   אָז אָמַרְתִּי הִנֵּה בָאתִי בִּמְגִלַּת סֵפֶר כָּתוּב עָלָֽי

**Psalm 40:9**   לַֽעֲשֹֽׂות רְצֹונְךָ אֱלֹהַי חָפָצְתִּי וְתֹורָתְךָ בְּתֹוךְ מֵעָֽי

**Psalm 40:10**   בִּשַּׂרְתִּי צֶדֶק  בְּקָהָל רָב הִנֵּה שְׂפָתַי לֹא אֶכְלָא יְהוָה אַתָּה יָדָֽעְתָּ

**Psalm 40:11**   צִדְקָתְךָ לֹא כִסִּיתִי  בְּתֹוךְ לִבִּי אֱמוּנָתְךָ וּתְשׁוּעָתְךָ אָמָרְתִּי לֹא כִחַדְתִּי חַסְדְּךָ וַאֲמִתְּךָ לְקָהָל רָֽב

**Psalm 40:12**   אַתָּה יְהוָה לֹא תִכְלָא רַחֲמֶיךָ מִמֶּנִּי חַסְדְּךָ וַאֲמִתְּךָ תָּמִיד יִצְּרֽוּנִי

**Psalm 40:13**   כִּי אָפְפוּ עָלַי  רָעֹות עַד אֵין מִסְפָּר הִשִּׂיגוּנִי עֲוֺנֹתַי וְלֹא יָכֹלְתִּי לִרְאֹות עָצְמוּ מִשַּֽׂעֲרֹות רֹאשִׁי וְלִבִּי עֲזָבָֽנִי

**Psalm 40:14**   רְצֵה יְהוָה לְהַצִּילֵנִי יְהוָה לְעֶזְרָתִי חֽוּשָׁה

**Psalm 40:15**   יֵבֹשׁוּ וְיַחְפְּרוּ  יַחַד מְבַקְשֵׁי נַפְשִׁי לִסְפֹּותָהּ יִסֹּגוּ אָחֹור וְיִכָּלְמוּ חֲפֵצֵי רָעָתִֽי

**Psalm 40:16**   יָשֹׁמּוּ עַל עֵקֶב בָּשְׁתָּם הָאֹמְרִים לִי הֶאָח  הֶאָֽח

**Psalm 40:17**   יָשִׂישׂוּ וְיִשְׂמְחוּ  בְּךָ כָּֽל מְבַקְשֶׁיךָ יֹאמְרוּ תָמִיד יִגְדַּל יְהוָה אֹֽהֲבֵי תְּשׁוּעָתֶֽךָ

**Psalm 40:18**   וַאֲנִי  עָנִי וְאֶבְיֹון אֲדֹנָי יַחֲשָׁב לִי עֶזְרָתִי וּמְפַלְטִי אַתָּה אֱלֹהַי אַל תְּאַחַֽר 

**Psalm 41:1**   לַמְנַצֵּחַ מִזְמֹור לְדָוִֽד

**Psalm 41:2**   אַשְׁרֵי מַשְׂכִּיל אֶל דָּל בְּיֹום רָעָה יְֽמַלְּטֵהוּ יְהוָֽה

**Psalm 41:3**   יְהוָה  יִשְׁמְרֵהוּ וִֽיחַיֵּהוּ יאשר וְאֻשַּׁר בָּאָרֶץ וְאַֽל תִּתְּנֵהוּ בְּנֶפֶשׁ אֹיְבָֽיו

**Psalm 41:4**   יְֽהוָה יִסְעָדֶנּוּ עַל עֶרֶשׂ דְּוָי כָּל מִשְׁכָּבֹו הָפַכְתָּ בְחָלְיֹֽו

**Psalm 41:5**   אֲֽ‍נִי אָמַרְתִּי יְהוָה חָנֵּנִי רְפָאָה נַפְשִׁי כִּי חָטָאתִי לָֽךְ

**Psalm 41:6**   אֹויְבַי יֹאמְרוּ רַע לִי מָתַי יָמוּת וְאָבַד שְׁמֹֽו

**Psalm 41:7**   וְאִם בָּא לִרְאֹות  שָׁוְא יְדַבֵּר לִבֹּו יִקְבָּץ אָוֶן לֹו יֵצֵא לַחוּץ יְדַבֵּֽר

**Psalm 41:8**   יַחַד עָלַי יִתְלַחֲשׁוּ כָּל שֹׂנְאָי עָלַי  יַחְשְׁבוּ רָעָה לִֽי

**Psalm 41:9**   דְּֽבַר בְּלִיַּעַל יָצוּק בֹּו וַאֲשֶׁר שָׁכַב לֹא יֹוסִיף לָקֽוּם

**Psalm 41:10**   גַּם אִישׁ שְׁלֹומִי  אֲשֶׁר בָּטַחְתִּי בֹו אֹוכֵל לַחְמִי הִגְדִּיל עָלַי עָקֵֽב

**Psalm 41:11**   וְאַתָּה יְהוָה חָנֵּנִי וַהֲקִימֵנִי וַֽאֲשַׁלְּמָה לָהֶֽם

**Psalm 41:12**   בְּזֹאת יָדַעְתִּי כִּֽי חָפַצְתָּ בִּי כִּי לֹֽא יָרִיעַ אֹיְבִי עָלָֽי

**Psalm 41:13**   וַאֲנִי בְּתֻמִּי תָּמַכְתָּ בִּי וַתַּצִּיבֵנִי לְפָנֶיךָ לְעֹולָֽם

**Psalm 41:14**   בָּרוּךְ יְהוָה  אֱלֹהֵי יִשְׂרָאֵל מֵֽהָעֹולָם וְעַד הָעֹולָם אָמֵן  וְאָמֵֽן 

**Psalm 42:1**   לַמְנַצֵּחַ מַשְׂכִּיל לִבְנֵי קֹֽרַח

**Psalm 42:2**   כְּאַיָּל תַּעֲרֹג עַל אֲפִֽיקֵי מָיִם כֵּן נַפְשִׁי תַעֲרֹג אֵלֶיךָ אֱלֹהִֽים

**Psalm 42:3**   צָמְאָה נַפְשִׁי  לֵאלֹהִים לְאֵל חָי מָתַי אָבֹוא וְאֵרָאֶה פְּנֵי אֱלֹהִֽים

**Psalm 42:4**   הָֽיְתָה לִּי דִמְעָתִי לֶחֶם יֹומָם וָלָיְלָה בֶּאֱמֹר אֵלַי כָּל הַיֹּום אַיֵּה אֱלֹהֶֽיךָ

**Psalm 42:5**   אֵלֶּה אֶזְכְּרָה  וְאֶשְׁפְּכָה עָלַי  נַפְשִׁי כִּי אֶֽעֱבֹר  בַּסָּךְ אֶדַּדֵּם עַד בֵּית אֱלֹהִים בְּקֹול רִנָּה וְתֹודָה הָמֹון חֹוגֵֽג

**Psalm 42:6**   מַה תִּשְׁתֹּוחֲחִי  נַפְשִׁי וַתֶּהֱמִי עָלָי הֹוחִילִי לֵֽאלֹהִים כִּי עֹוד אֹודֶנּוּ יְשׁוּעֹות פָּנָֽיו

**Psalm 42:7**   אֱֽ‍לֹהַי עָלַי נַפְשִׁי תִשְׁתֹּוחָח עַל כֵּן אֶזְכָּרְךָ מֵאֶרֶץ יַרְדֵּן וְחֶרְמֹונִים מֵהַר מִצְעָֽר

**Psalm 42:8**   תְּהֹֽום אֶל תְּהֹום קֹורֵא לְקֹול צִנֹּורֶיךָ כָּֽל מִשְׁבָּרֶיךָ וְגַלֶּיךָ עָלַי עָבָֽרוּ

**Psalm 42:9**   יֹומָם  יְצַוֶּה יְהוָה  חַסְדֹּו וּבַלַּיְלָה שירה שִׁירֹו עִמִּי תְּפִלָּה לְאֵל חַיָּֽי

**Psalm 42:10**   אֹומְרָה  לְאֵל סַלְעִי לָמָה שְׁכַחְתָּנִי לָֽמָּה קֹדֵר אֵלֵךְ בְּלַחַץ אֹויֵֽב

**Psalm 42:11**   בְּרֶצַח  בְּֽעַצְמֹותַי חֵרְפוּנִי צֹורְרָי בְּאָמְרָם אֵלַי כָּל הַיֹּום אַיֵּה אֱלֹהֶֽיךָ

**Psalm 42:12**   מַה תִּשְׁתֹּוחֲחִי  נַפְשִׁי וּֽמַה תֶּהֱמִי עָלָי הֹוחִילִי לֵֽ͏אלֹהִים כִּי עֹוד אֹודֶנּוּ יְשׁוּעֹת פָּנַי וֵֽאלֹהָֽי 

**Psalm 43:1**   שָׁפְטֵנִי אֱלֹהִים  וְרִיבָה רִיבִי מִגֹּוי לֹא חָסִיד מֵאִישׁ מִרְמָה וְעַוְלָה תְפַלְּטֵֽנִי

**Psalm 43:2**   כִּֽי אַתָּה  אֱלֹהֵי מָֽעוּזִּי לָמָה זְנַחְתָּנִי לָֽמָּה קֹדֵר אֶתְהַלֵּךְ בְּלַחַץ אֹויֵֽב

**Psalm 43:3**   שְׁלַח אֹורְךָ וַאֲמִתְּךָ הֵמָּה יַנְחוּנִי יְבִיאוּנִי אֶל הַֽר קָדְשְׁךָ וְאֶל מִשְׁכְּנֹותֶֽיךָ

**Psalm 43:4**   וְאָבֹואָה  אֶל מִזְבַּח אֱלֹהִים אֶל אֵל שִׂמְחַת גִּילִי וְאֹודְךָ בְכִנֹּור אֱלֹהִים אֱלֹהָֽי

**Psalm 43:5**   מַה תִּשְׁתֹּוחֲחִי  נַפְשִׁי וּֽמַה תֶּהֱמִי עָלָי הֹוחִילִי לֵֽ͏אלֹהִים כִּי עֹוד אֹודֶנּוּ יְשׁוּעֹת פָּנַי וֵֽאלֹהָֽי 

**Psalm 44:1**   לַמְנַצֵּחַ לִבְנֵי קֹרַח מַשְׂכִּֽיל

**Psalm 44:2**   אֱלֹהִים  בְּאָזְנֵינוּ שָׁמַעְנוּ אֲבֹותֵינוּ סִפְּרוּ לָנוּ פֹּעַל פָּעַלְתָּ בִֽימֵיהֶם בִּימֵי קֶֽדֶם

**Psalm 44:3**   אַתָּה  יָדְךָ גֹּויִם הֹורַשְׁתָּ וַתִּטָּעֵם תָּרַע לְאֻמִּים וַֽתְּשַׁלְּחֵֽם

**Psalm 44:4**   כִּי לֹא בְחַרְבָּם יָרְשׁוּ אָרֶץ וּזְרֹועָם לֹא הֹושִׁיעָה לָּמֹו כִּֽי יְמִֽינְךָ וּזְרֹועֲךָ וְאֹור פָּנֶיךָ כִּי רְצִיתָֽם

**Psalm 44:5**   אַתָּה הוּא מַלְכִּי אֱלֹהִים צַוֵּה יְשׁוּעֹות יַעֲקֹֽב

**Psalm 44:6**   בְּךָ צָרֵינוּ נְנַגֵּחַ בְּשִׁמְךָ נָבוּס קָמֵֽינוּ

**Psalm 44:7**   כִּי לֹא בְקַשְׁתִּי אֶבְטָח וְחַרְבִּי לֹא תֹושִׁיעֵֽנִי

**Psalm 44:8**   כִּי הֹושַׁעְתָּנוּ מִצָּרֵינוּ וּמְשַׂנְאֵינוּ הֱבִישֹֽׁותָ

**Psalm 44:9**   בֵּֽאלֹהִים הִלַּלְנוּ כָל הַיֹּום וְשִׁמְךָ  לְעֹולָם נֹודֶה סֶֽלָה

**Psalm 44:10**   אַף זָנַחְתָּ וַתַּכְלִימֵנוּ וְלֹא תֵצֵא בְּצִבְאֹותֵֽינוּ

**Psalm 44:11**   תְּשִׁיבֵנוּ אָחֹור מִנִּי צָר וּמְשַׂנְאֵינוּ שָׁסוּ לָֽמֹו

**Psalm 44:12**   תִּתְּנֵנוּ כְּצֹאן מַאֲכָל וּבַגֹּויִם זֵרִיתָֽנוּ

**Psalm 44:13**   תִּמְכֹּֽר עַמְּךָ בְלֹא הֹון וְלֹא רִבִּיתָ בִּמְחִירֵיהֶֽם

**Psalm 44:14**   תְּשִׂימֵנוּ חֶרְפָּה לִשְׁכֵנֵינוּ לַעַג וָקֶלֶס לִסְבִיבֹותֵֽינוּ

**Psalm 44:15**   תְּשִׂימֵנוּ מָשָׁל בַּגֹּויִם מְנֹֽוד רֹאשׁ בַּל אֻמִּֽים

**Psalm 44:16**   כָּל הַיֹּום כְּלִמָּתִי נֶגְדִּי וּבֹשֶׁת פָּנַי כִּסָּֽתְנִי

**Psalm 44:17**   מִקֹּול מְחָרֵף וּמְגַדֵּף מִפְּנֵי אֹויֵב וּמִתְנַקֵּֽם

**Psalm 44:18**   כָּל זֹאת בָּאַתְנוּ וְלֹא שְׁכַחֲנוּךָ וְלֹֽא שִׁקַּרְנוּ בִּבְרִיתֶֽךָ

**Psalm 44:19**   לֹא נָסֹוג אָחֹור לִבֵּנוּ וַתֵּט אֲשֻׁרֵינוּ מִנִּי אָרְחֶֽךָ

**Psalm 44:20**   כִּי דִכִּיתָנוּ בִּמְקֹום תַּנִּים וַתְּכַס עָלֵינוּ בְצַלְמָֽוֶת

**Psalm 44:21**   אִם שָׁכַחְנוּ שֵׁם אֱלֹהֵינוּ וַנִּפְרֹשׂ כַּפֵּינוּ לְאֵל זָֽר

**Psalm 44:22**   הֲלֹא אֱלֹהִים יַֽחֲקָר זֹאת כִּֽי הוּא יֹדֵעַ תַּעֲלֻמֹות לֵֽב

**Psalm 44:23**   כִּֽי עָלֶיךָ הֹרַגְנוּ כָל הַיֹּום נֶחְשַׁבְנוּ כְּצֹאן טִבְחָֽה

**Psalm 44:24**   עוּרָה  לָמָּה תִישַׁן  אֲדֹנָי הָקִיצָה אַל תִּזְנַח לָנֶֽצַח

**Psalm 44:25**   לָֽמָּה פָנֶיךָ תַסְתִּיר תִּשְׁכַּח עָנְיֵנוּ וְֽלַחֲצֵֽנוּ

**Psalm 44:26**   כִּי שָׁחָה לֶעָפָר נַפְשֵׁנוּ דָּבְקָה לָאָרֶץ בִּטְנֵֽנוּ

**Psalm 44:27**   קוּמָֽה עֶזְרָתָה לָּנוּ וּפְדֵנוּ לְמַעַן חַסְדֶּֽךָ 

**Psalm 45:1**   לַמְנַצֵּחַ עַל שֹׁשַׁנִּים לִבְנֵי קֹרַח מַשְׂכִּיל שִׁיר יְדִידֹֽת

**Psalm 45:2**   רָחַשׁ לִבִּי  דָּבָר טֹוב אֹמֵר אָנִי מַעֲשַׂי לְמֶלֶךְ לְשֹׁונִי עֵט  סֹופֵר מָהִֽיר

**Psalm 45:3**   יָפְיָפִיתָ מִבְּנֵי אָדָם הוּצַק חֵן בְּשְׂפְתֹותֶיךָ עַל כֵּן בֵּֽרַכְךָ אֱלֹהִים לְעֹולָֽם

**Psalm 45:4**   חֲגֹֽור חַרְבְּךָ עַל יָרֵךְ גִּבֹּור הֹודְךָ וַהֲדָרֶֽךָ

**Psalm 45:5**   וַהֲדָרְךָ  צְלַח רְכַב עַֽל דְּבַר אֱמֶת וְעַנְוָה צֶדֶק וְתֹורְךָ נֹורָאֹות יְמִינֶֽךָ

**Psalm 45:6**   חִצֶּיךָ שְׁנוּנִים עַמִּים תַּחְתֶּיךָ יִפְּלוּ בְּלֵב אֹויְבֵי הַמֶּֽלֶךְ

**Psalm 45:7**   כִּסְאֲךָ אֱלֹהִים עֹולָם וָעֶד שֵׁבֶט מִישֹׁר שֵׁבֶט מַלְכוּתֶֽךָ

**Psalm 45:8**   אָהַבְתָּ צֶּדֶק וַתִּשְׂנָא רֶשַׁע עַל כֵּן  מְשָׁחֲךָ אֱלֹהִים אֱלֹהֶיךָ שֶׁמֶן שָׂשֹׂון מֵֽחֲבֵרֶֽיךָ

**Psalm 45:9**   מֹר וַאֲהָלֹות קְצִיעֹות כָּל בִּגְדֹתֶיךָ מִֽן הֵיכְלֵי שֵׁן מִנִּי שִׂמְּחֽוּךָ

**Psalm 45:10**   בְּנֹות מְלָכִים בְּיִקְּרֹותֶיךָ נִצְּבָה שֵׁגַל לִֽימִינְךָ בְּכֶתֶם אֹופִֽיר

**Psalm 45:11**   שִׁמְעִי בַת וּרְאִי וְהַטִּי אָזְנֵךְ וְשִׁכְחִי עַמֵּךְ וּבֵית אָבִֽיךְ

**Psalm 45:12**   וְיִתְאָו הַמֶּלֶךְ יָפְיֵךְ כִּי הוּא אֲדֹנַיִךְ וְהִשְׁתַּֽחֲוִי לֹֽו

**Psalm 45:13**   וּבַֽת צֹר  בְּמִנְחָה פָּנַיִךְ יְחַלּוּ עֲשִׁירֵי עָֽם

**Psalm 45:14**   כָּל כְּבוּדָּה בַת מֶלֶךְ פְּנִימָה מִֽמִּשְׁבְּצֹות זָהָב לְבוּשָֽׁהּ

**Psalm 45:15**   לִרְקָמֹות תּוּבַל לַמֶּלֶךְ בְּתוּלֹות אַחֲרֶיהָ רֵעֹותֶיהָ מוּבָאֹות לָֽךְ

**Psalm 45:16**   תּוּבַלְנָה בִּשְׂמָחֹת וָגִיל תְּבֹאֶינָה בְּהֵיכַל מֶֽלֶךְ

**Psalm 45:17**   תַּחַת אֲבֹתֶיךָ יִהְיוּ בָנֶיךָ תְּשִׁיתֵמֹו לְשָׂרִים בְּכָל הָאָֽרֶץ

**Psalm 45:18**   אַזְכִּירָה שִׁמְךָ בְּכָל דֹּר וָדֹר עַל כֵּן עַמִּים יְהֹודֻךָ לְעֹלָם וָעֶֽד 

**Psalm 46:1**   לַמְנַצֵּחַ לִבְנֵי קֹרַח עַֽל עֲלָמֹות שִֽׁיר

**Psalm 46:2**   אֱלֹהִים לָנוּ מַחֲסֶה וָעֹז עֶזְרָה בְצָרֹות נִמְצָא מְאֹֽד

**Psalm 46:3**   עַל כֵּן לֹא נִירָא בְּהָמִיר אָרֶץ וּבְמֹוט הָרִים בְּלֵב יַמִּֽים

**Psalm 46:4**   יֶהֱמוּ יֶחְמְרוּ מֵימָיו יִֽרְעֲשֽׁוּ הָרִים בְּגַאֲוָתֹו סֶֽלָה

**Psalm 46:5**   נָהָר פְּלָגָיו יְשַׂמְּחוּ עִיר אֱלֹהִים קְדֹשׁ מִשְׁכְּנֵי עֶלְיֹֽון

**Psalm 46:6**   אֱלֹהִים בְּקִרְבָּהּ בַּל תִּמֹּוט יַעְזְרֶהָ אֱלֹהִים לִפְנֹות בֹּֽקֶר

**Psalm 46:7**   הָמוּ גֹויִם מָטוּ מַמְלָכֹות נָתַן בְּקֹולֹו תָּמוּג אָֽרֶץ

**Psalm 46:8**   יְהוָה צְבָאֹות עִמָּנוּ מִשְׂגָּֽב לָנוּ אֱלֹהֵי יַעֲקֹב סֶֽלָה

**Psalm 46:9**   לְֽכוּ חֲזוּ מִפְעֲלֹות יְהוָה אֲשֶׁר שָׂם שַׁמֹּות בָּאָֽרֶץ

**Psalm 46:10**   מַשְׁבִּית מִלְחָמֹות עַד קְצֵה הָאָרֶץ קֶשֶׁת יְשַׁבֵּר וְקִצֵּץ חֲנִית עֲגָלֹות יִשְׂרֹף בָּאֵֽשׁ

**Psalm 46:11**   הַרְפּוּ וּדְעוּ כִּי אָנֹכִי אֱלֹהִים אָרוּם בַּגֹּויִם אָרוּם בָּאָֽרֶץ

**Psalm 46:12**   יְהוָה צְבָאֹות עִמָּנוּ מִשְׂגָּֽב לָנוּ אֱלֹהֵי יַעֲקֹב סֶֽלָה 

**Psalm 47:1**   לַמְנַצֵּחַ  לִבְנֵי קֹרַח מִזְמֹֽור

**Psalm 47:2**   כָּֽל הָעַמִּים תִּקְעוּ כָף הָרִיעוּ לֵאלֹהִים בְּקֹול רִנָּֽה

**Psalm 47:3**   כִּֽי יְהוָה עֶלְיֹון נֹורָא מֶלֶךְ גָּדֹול עַל כָּל הָאָֽרֶץ

**Psalm 47:4**   יַדְבֵּר עַמִּים תַּחְתֵּינוּ וּלְאֻמִּים תַּחַת רַגְלֵֽינוּ

**Psalm 47:5**   יִבְחַר לָנוּ אֶת נַחֲלָתֵנוּ אֶת גְּאֹון יַעֲקֹב אֲשֶׁר אָהֵב סֶֽלָה

**Psalm 47:6**   עָלָה אֱלֹהִים בִּתְרוּעָה יְהֹוָה בְּקֹול שֹׁופָֽר

**Psalm 47:7**   זַמְּרוּ אֱלֹהִים זַמֵּרוּ זַמְּרוּ לְמַלְכֵּנוּ זַמֵּֽרוּ

**Psalm 47:8**   כִּי מֶלֶךְ כָּל הָאָרֶץ אֱלֹהִים זַמְּרוּ מַשְׂכִּֽיל

**Psalm 47:9**   מָלַךְ אֱלֹהִים עַל גֹּויִם אֱלֹהִים יָשַׁב  עַל כִּסֵּא קָדְשֹֽׁו

**Psalm 47:10**   נְדִיבֵי עַמִּים  נֶאֱסָפוּ עַם אֱלֹהֵי אַבְרָהָם כִּי לֵֽאלֹהִים מָֽגִנֵּי אֶרֶץ מְאֹד נַעֲלָֽה 

**Psalm 48:1**   שִׁיר מִזְמֹור לִבְנֵי קֹֽרַח

**Psalm 48:2**   גָּדֹול יְהוָה וּמְהֻלָּל מְאֹד בְּעִיר אֱלֹהֵינוּ הַר קָדְשֹֽׁו

**Psalm 48:3**   יְפֵה נֹוף מְשֹׂושׂ כָּל הָאָרֶץ הַר צִיֹּון יַרְכְּתֵי צָפֹון קִרְיַת מֶלֶךְ רָֽב

**Psalm 48:4**   אֱלֹהִים בְּאַרְמְנֹותֶיהָ נֹודַע לְמִשְׂגָּֽב

**Psalm 48:5**   כִּֽי הִנֵּה הַמְּלָכִים נֹֽועֲדוּ עָבְרוּ יַחְדָּֽו

**Psalm 48:6**   הֵמָּה רָאוּ כֵּן תָּמָהוּ נִבְהֲלוּ נֶחְפָּֽזוּ

**Psalm 48:7**   רְעָדָה אֲחָזָתַם שָׁם חִיל כַּיֹּולֵֽדָה

**Psalm 48:8**   בְּרוּחַ קָדִים תְּשַׁבֵּר אֳנִיֹּות תַּרְשִֽׁישׁ

**Psalm 48:9**   כַּאֲשֶׁר שָׁמַעְנוּ  כֵּן רָאִינוּ בְּעִיר יְהוָה צְבָאֹות בְּעִיר אֱלֹהֵינוּ אֱלֹהִים יְכֹונְנֶהָ עַד עֹולָם סֶֽלָה

**Psalm 48:10**   דִּמִּינוּ אֱלֹהִים חַסְדֶּךָ בְּקֶרֶב הֵיכָלֶֽךָ

**Psalm 48:11**   כְּשִׁמְךָ אֱלֹהִים כֵּן תְּהִלָּתְךָ עַל קַצְוֵי אֶרֶץ צֶדֶק מָלְאָה יְמִינֶֽךָ

**Psalm 48:12**   יִשְׂמַח  הַר צִיֹּון תָּגֵלְנָה בְּנֹות יְהוּדָה לְמַעַן מִשְׁפָּטֶֽיךָ

**Psalm 48:13**   סֹבּוּ צִיֹּון וְהַקִּיפוּהָ סִפְרוּ מִגְדָּלֶֽיהָ

**Psalm 48:14**   שִׁיתוּ לִבְּכֶם  לְֽחֵילָה פַּסְּגוּ אַרְמְנֹותֶיהָ לְמַעַן תְּסַפְּרוּ לְדֹור אַחֲרֹֽון

**Psalm 48:15**   כִּי זֶה  אֱלֹהִים אֱלֹהֵינוּ עֹולָם וָעֶד הוּא יְנַהֲגֵנוּ עַל מֽוּת 

**Psalm 49:1**   לַמְנַצֵּחַ  לִבְנֵי קֹרַח מִזְמֹֽור

**Psalm 49:2**   שִׁמְעוּ זֹאת כָּל הָֽעַמִּים הַאֲזִינוּ כָּל יֹשְׁבֵי חָֽלֶד

**Psalm 49:3**   גַּם בְּנֵי אָדָם גַּם בְּנֵי אִישׁ יַחַד עָשִׁיר וְאֶבְיֹֽון

**Psalm 49:4**   פִּי יְדַבֵּר חָכְמֹות וְהָגוּת לִבִּי תְבוּנֹֽות

**Psalm 49:5**   אַטֶּה לְמָשָׁל אָזְנִי אֶפְתַּח בְּכִנֹּור חִידָתִֽ͏י

**Psalm 49:6**   לָמָּה אִירָא בִּימֵי רָע עֲוֺן עֲקֵבַי יְסוּבֵּֽנִי

**Psalm 49:7**   הַבֹּטְחִים עַל חֵילָם וּבְרֹב עָשְׁרָם יִתְהַלָּֽלוּ

**Psalm 49:8**   אָח לֹא פָדֹה יִפְדֶּה אִישׁ לֹא יִתֵּן לֵאלֹהִים כָּפְרֹֽו

**Psalm 49:9**   וְיֵקַר פִּדְיֹון נַפְשָׁם וְחָדַל לְעֹולָֽם

**Psalm 49:10**   וִֽיחִי עֹוד לָנֶצַח לֹא יִרְאֶה הַשָּֽׁחַת

**Psalm 49:11**   כִּי יִרְאֶה  חֲכָמִים יָמוּתוּ יַחַד כְּסִיל וָבַעַר יֹאבֵדוּ וְעָזְבוּ לַאֲחֵרִים חֵילָֽם

**Psalm 49:12**   קִרְבָּם בָּתֵּימֹו  לְֽעֹולָם מִשְׁכְּנֹתָם לְדֹר וָדֹר קָֽרְאוּ בִשְׁמֹותָם עֲלֵי אֲדָמֹֽות

**Psalm 49:13**   וְאָדָם בִּיקָר בַּל יָלִין נִמְשַׁל כַּבְּהֵמֹות נִדְמֽוּ

**Psalm 49:14**   זֶה דַרְכָּם כֵּסֶל לָמֹו וְאַחֲרֵיהֶם  בְּפִיהֶם יִרְצוּ סֶֽלָה

**Psalm 49:15**   כַּצֹּאן  לִֽשְׁאֹול שַׁתּוּ מָוֶת יִרְעֵם וַיִּרְדּוּ בָם יְשָׁרִים  לַבֹּקֶר וצירם וְצוּרָם לְבַלֹּות שְׁאֹול מִזְּבֻל לֹֽו

**Psalm 49:16**   אַךְ אֱלֹהִים יִפְדֶּה נַפְשִׁי מִֽיַּד שְׁאֹול כִּי יִקָּחֵנִי סֶֽלָה

**Psalm 49:17**   אַל תִּירָא כִּֽי יַעֲשִׁר אִישׁ כִּֽי יִרְבֶּה כְּבֹוד בֵּיתֹֽו

**Psalm 49:18**   כִּי לֹא בְמֹותֹו יִקַּח הַכֹּל לֹא יֵרֵד אַחֲרָיו כְּבֹודֹֽו

**Psalm 49:19**   כִּֽי נַפְשֹׁו בְּחַיָּיו יְבָרֵךְ וְיֹודֻךָ כִּי תֵיטִיב לָֽךְ

**Psalm 49:20**   תָּבֹוא עַד דֹּור אֲבֹותָיו עַד נֵצַח לֹא יִרְאוּ אֹֽור

**Psalm 49:21**   אָדָם בִּיקָר וְלֹא יָבִין נִמְשַׁל כַּבְּהֵמֹות נִדְמֽוּ 

**Psalm 50:1**   מִזְמֹור לְאָסָף אֵל  אֱֽ‍לֹהִים יְֽהוָה דִּבֶּר וַיִּקְרָא אָרֶץ מִמִּזְרַח שֶׁמֶשׁ עַד מְבֹאֹֽו

**Psalm 50:2**   מִצִיֹּון מִכְלַל יֹפִי אֱלֹהִים הֹופִֽיעַ

**Psalm 50:3**   יָבֹא אֱלֹהֵינוּ וְֽאַל יֶחֱרַשׁ אֵשׁ לְפָנָיו תֹּאכֵל וּסְבִיבָיו נִשְׂעֲרָה מְאֹֽד

**Psalm 50:4**   יִקְרָא אֶל הַשָּׁמַיִם מֵעָל וְאֶל הָאָרֶץ לָדִין עַמֹּֽו

**Psalm 50:5**   אִסְפוּ לִי חֲסִידָי כֹּרְתֵי בְרִיתִי עֲלֵי זָֽבַח

**Psalm 50:6**   וַיַּגִּידוּ שָׁמַיִם צִדְקֹו כִּֽי אֱלֹהִים  שֹׁפֵט הוּא סֶֽלָה

**Psalm 50:7**   שִׁמְעָה עַמִּי  וַאֲדַבֵּרָה יִשְׂרָאֵל וְאָעִידָה בָּךְ אֱלֹהִים אֱלֹהֶיךָ אָנֹֽכִי

**Psalm 50:8**   לֹא עַל זְבָחֶיךָ אֹוכִיחֶךָ וְעֹולֹתֶיךָ לְנֶגְדִּי תָמִֽיד

**Psalm 50:9**   לֹא אֶקַּח מִבֵּיתְךָ פָר מִמִּכְלְאֹתֶיךָ עַתּוּדִֽים

**Psalm 50:10**   כִּי לִי כָל חַיְתֹו יָעַר בְּהֵמֹות בְּהַרְרֵי אָֽלֶף

**Psalm 50:11**   יָדַעְתִּי כָּל עֹוף הָרִים וְזִיז שָׂדַי עִמָּדִֽי

**Psalm 50:12**   אִם אֶרְעַב לֹא אֹמַר לָךְ כִּי לִי תֵבֵל וּמְלֹאָֽהּ

**Psalm 50:13**   הַֽאֹוכַל בְּשַׂר אַבִּירִים וְדַם עַתּוּדִים אֶשְׁתֶּֽה

**Psalm 50:14**   זְבַח לֵאלֹהִים תֹּודָה וְשַׁלֵּם לְעֶלְיֹון נְדָרֶֽיךָ

**Psalm 50:15**   וּקְרָאֵנִי בְּיֹום צָרָה אֲחַלֶּצְךָ וּֽתְכַבְּדֵֽנִי

**Psalm 50:16**   וְלָרָשָׁע  אָמַר אֱלֹהִים מַה לְּךָ לְסַפֵּר חֻקָּי וַתִּשָּׂא בְרִיתִי עֲלֵי פִֽיךָ

**Psalm 50:17**   וְאַתָּה שָׂנֵאתָ מוּסָר וַתַּשְׁלֵךְ דְּבָרַי אַחֲרֶֽיךָ

**Psalm 50:18**   אִם רָאִיתָ גַנָּב וַתִּרֶץ עִמֹּו וְעִם מְנָאֲפִים חֶלְקֶֽךָ

**Psalm 50:19**   פִּיךָ שָׁלַחְתָּ בְרָעָה וּלְשֹׁונְךָ תַּצְמִיד מִרְמָֽה

**Psalm 50:20**   תֵּשֵׁב בְּאָחִיךָ תְדַבֵּר בְּבֶֽן אִמְּךָ תִּתֶּן דֹּֽפִי

**Psalm 50:21**   אֵלֶּה עָשִׂיתָ  וְֽהֶחֱרַשְׁתִּי דִּמִּיתָ הֱֽיֹות אֶֽהְיֶה כָמֹוךָ אֹוכִיחֲךָ וְאֶֽעֶרְכָה לְעֵינֶֽיךָ

**Psalm 50:22**   בִּֽינוּ נָא זֹאת שֹׁכְחֵי אֱלֹוהַּ פֶּן אֶטְרֹף וְאֵין מַצִּֽיל

**Psalm 50:23**   זֹבֵחַ תֹּודָה יְֽכַבְּדָנְנִי וְשָׂם דֶּרֶךְ אַרְאֶנּוּ בְּיֵשַׁע אֱלֹהִֽים 

**Psalm 51:1**   לַמְנַצֵּחַ מִזְמֹור לְדָוִֽד

**Psalm 51:2**   בְּֽבֹוא אֵלָיו נָתָן הַנָּבִיא כַּֽאֲשֶׁר בָּא אֶל בַּת שָֽׁבַע

**Psalm 51:3**   חָנֵּנִי אֱלֹהִים כְּחַסְדֶּךָ כְּרֹב רַחֲמֶיךָ מְחֵה פְשָׁעָֽי

**Psalm 51:4**   הרבה הֶרֶב כַּבְּסֵנִי מֵעֲוֺנִי וּֽמֵחַטָּאתִי טַהֲרֵֽנִי

**Psalm 51:5**   כִּֽי פְשָׁעַי אֲנִי אֵדָע וְחַטָּאתִי נֶגְדִּי תָמִֽיד

**Psalm 51:6**   לְךָ לְבַדְּךָ  חָטָאתִי וְהָרַע בְּעֵינֶיךָ עָשִׂיתִי לְמַעַן תִּצְדַּק בְּדָבְרֶךָ תִּזְכֶּה בְשָׁפְטֶֽךָ

**Psalm 51:7**   הֵן בְּעָוֹון חֹולָלְתִּי וּבְחֵטְא יֶֽחֱמַתְנִי אִמִּֽי

**Psalm 51:8**   הֵן אֱמֶת חָפַצְתָּ בַטֻּחֹות וּבְסָתֻם חָכְמָה תֹודִיעֵֽנִי

**Psalm 51:9**   תְּחַטְּאֵנִי בְאֵזֹוב וְאֶטְהָר תְּכַבְּסֵנִי וּמִשֶּׁלֶג אַלְבִּֽין

**Psalm 51:10**   תַּשְׁמִיעֵנִי שָׂשֹׂון וְשִׂמְחָה תָּגֵלְנָה עֲצָמֹות דִּכִּֽיתָ

**Psalm 51:11**   הַסְתֵּר פָּנֶיךָ מֵחֲטָאָי וְֽכָל עֲוֺנֹתַי מְחֵֽה

**Psalm 51:12**   לֵב טָהֹור בְּרָא לִי אֱלֹהִים וְרוּחַ נָכֹון חַדֵּשׁ בְּקִרְבִּֽי

**Psalm 51:13**   אַל תַּשְׁלִיכֵנִי מִלְּפָנֶיךָ וְרוּחַ קָדְשְׁךָ אַל תִּקַּח מִמֶּֽנִּי

**Psalm 51:14**   הָשִׁיבָה לִּי שְׂשֹׂון יִשְׁעֶךָ וְרוּחַ נְדִיבָה תִסְמְכֵֽנִי

**Psalm 51:15**   אֲלַמְּדָה פֹשְׁעִים דְּרָכֶיךָ וְחַטָּאִים אֵלֶיךָ יָשֽׁוּבוּ

**Psalm 51:16**   הַצִּילֵנִי מִדָּמִים  אֱֽ‍לֹהִים אֱלֹהֵי תְשׁוּעָתִי תְּרַנֵּן לְשֹׁונִי צִדְקָתֶֽךָ

**Psalm 51:17**   אֲדֹנָי שְׂפָתַי תִּפְתָּח וּפִי יַגִּיד תְּהִלָּתֶֽךָ

**Psalm 51:18**   כִּי  לֹא תַחְפֹּץ זֶבַח וְאֶתֵּנָה עֹולָה לֹא תִרְצֶֽה

**Psalm 51:19**   זִֽבְחֵי אֱלֹהִים רוּחַ נִשְׁבָּרָה לֵב נִשְׁבָּר וְנִדְכֶּה אֱלֹהִים לֹא תִבְזֶֽה

**Psalm 51:20**   הֵיטִיבָה בִרְצֹונְךָ אֶת צִיֹּון תִּבְנֶה חֹומֹות יְרוּשָׁלִָֽ͏ם

**Psalm 51:21**   אָז תַּחְפֹּץ זִבְחֵי צֶדֶק עֹולָה וְכָלִיל אָז יַעֲלוּ עַל מִזְבַּחֲךָ פָרִֽים 

**Psalm 52:1**   לַמְנַצֵּחַ מַשְׂכִּיל לְדָוִֽד

**Psalm 52:2**   בְּבֹוא  דֹּואֵג הָאֲדֹמִי וַיַּגֵּד לְשָׁאוּל וַיֹּאמֶר לֹו בָּא דָוִד אֶל בֵּית אֲחִימֶֽלֶךְ

**Psalm 52:3**   מַה תִּתְהַלֵּל בְּרָעָה הַגִּבֹּור חֶסֶד אֵל כָּל הַיֹּֽום

**Psalm 52:4**   הַוֹּות תַּחְשֹׁב לְשֹׁונֶךָ כְּתַעַר מְלֻטָּשׁ עֹשֵׂה רְמִיָּֽה

**Psalm 52:5**   אָהַבְתָּ רָּע מִטֹּוב שֶׁקֶר  מִדַּבֵּר צֶדֶק סֶֽלָה

**Psalm 52:6**   אָהַבְתָּ כָֽל דִּבְרֵי בָלַע לְשֹׁון מִרְמָֽה

**Psalm 52:7**   גַּם אֵל יִתָּצְךָ לָנֶצַח יַחְתְּךָ וְיִסָּחֲךָ מֵאֹהֶל וְשֵֽׁרֶשְׁךָ מֵאֶרֶץ חַיִּים סֶֽלָה

**Psalm 52:8**   וְיִרְאוּ צַדִּיקִים וְיִירָאוּ וְעָלָיו יִשְׂחָֽקוּ

**Psalm 52:9**   הִנֵּה הַגֶּבֶר לֹא יָשִׂים אֱלֹהִים מָֽעוּזֹּו וַיִּבְטַח בְּרֹב עָשְׁרֹו יָעֹז בְּהַוָּתֹֽו

**Psalm 52:10**   וַאֲנִי  כְּזַיִת רַעֲנָן בְּבֵית אֱלֹהִים בָּטַחְתִּי בְחֶֽסֶד אֱלֹהִים עֹולָם וָעֶֽד

**Psalm 52:11**   אֹודְךָ לְעֹולָם כִּי עָשִׂיתָ וַאֲקַוֶּה שִׁמְךָ כִֽי טֹוב נֶגֶד חֲסִידֶֽיךָ 

**Psalm 53:1**   לַמְנַצֵּחַ עַֽל מָחֲלַת מַשְׂכִּיל לְדָוִֽד

**Psalm 53:2**   אָמַר נָבָל בְּלִבֹּו אֵין אֱלֹהִים הִֽשְׁחִיתוּ וְהִֽתְעִיבוּ עָוֶל אֵין עֹֽשֵׂה טֹֽוב

**Psalm 53:3**   אֱֽ‍לֹהִים מִשָּׁמַיִם הִשְׁקִיף עַֽל בְּנֵי אָדָם לִרְאֹות הֲיֵשׁ מַשְׂכִּיל דֹּרֵשׁ אֶת אֱלֹהִֽים

**Psalm 53:4**   כֻּלֹּו סָג יַחְדָּו נֶאֱלָחוּ אֵין עֹֽשֵׂה טֹוב אֵין גַּם אֶחָֽד

**Psalm 53:5**   הֲלֹא יָדְעוּ פֹּעֲלֵי אָוֶן אֹכְלֵי עַמִּי אָכְלוּ לֶחֶם אֱלֹהִים לֹא קָרָֽאוּ

**Psalm 53:6**   שָׁם  פָּֽחֲדוּ פַחַד לֹא הָיָה פָחַד כִּֽי אֱלֹהִים פִּזַּר עַצְמֹות חֹנָךְ הֱבִשֹׁתָה כִּֽי אֱלֹהִים מְאָסָֽם

**Psalm 53:7**   מִי יִתֵּן מִצִיֹּון יְשֻׁעֹות יִשְׂרָאֵל בְּשׁוּב אֱלֹהִים שְׁבוּת עַמֹּו יָגֵל יַעֲקֹב יִשְׂמַח יִשְׂרָאֵֽל 

**Psalm 54:1**   לַמְנַצֵּחַ בִּנְגִינֹת מַשְׂכִּיל לְדָוִֽד

**Psalm 54:2**   בְּבֹוא הַזִּיפִים וַיֹּאמְרוּ לְשָׁאוּל הֲלֹא דָוִד מִסְתַּתֵּר עִמָּֽנוּ

**Psalm 54:3**   אֱלֹהִים בְּשִׁמְךָ הֹושִׁיעֵנִי וּבִגְבוּרָתְךָ תְדִינֵֽנִי

**Psalm 54:4**   אֱלֹהִים שְׁמַע תְּפִלָּתִי הַאֲזִינָה לְאִמְרֵי פִֽי

**Psalm 54:5**   כִּי זָרִים  קָמוּ עָלַי וְֽעָרִיצִים בִּקְשׁוּ נַפְשִׁי לֹא שָׂמוּ אֱלֹהִים לְנֶגְדָּם סֶֽלָה

**Psalm 54:6**   הִנֵּה אֱלֹהִים עֹזֵר לִי אֲדֹנָי בְּֽסֹמְכֵי נַפְשִֽׁי

**Psalm 54:7**   ישוב יָשִׁיב הָרַע לְשֹׁרְרָי בַּאֲמִתְּךָ הַצְמִיתֵֽם

**Psalm 54:8**   בִּנְדָבָה אֶזְבְּחָה לָּךְ אֹודֶה שִּׁמְךָ יְהוָה כִּי טֹֽוב

**Psalm 54:9**   כִּי מִכָּל צָרָה הִצִּילָנִי וּבְאֹיְבַי רָאֲתָה עֵינִֽי 

**Psalm 55:1**   לַמְנַצֵּחַ בִּנְגִינֹת מַשְׂכִּיל לְדָוִֽד

**Psalm 55:2**   הַאֲזִינָה אֱלֹהִים תְּפִלָּתִי וְאַל תִּתְעַלַּם מִתְּחִנָּתִֽי

**Psalm 55:3**   הַקְשִׁיבָה לִּי וַעֲנֵנִי אָרִיד בְּשִׂיחִי וְאָהִֽימָה

**Psalm 55:4**   מִקֹּול אֹויֵב מִפְּנֵי עָקַת רָשָׁע כִּי יָמִיטוּ עָלַי אָוֶן וּבְאַף יִשְׂטְמֽוּנִי

**Psalm 55:5**   לִבִּי יָחִיל בְּקִרְבִּי וְאֵימֹות מָוֶת נָפְלוּ עָלָֽי

**Psalm 55:6**   יִרְאָה וָרַעַד יָבֹא בִי וַתְּכַסֵּנִי פַּלָּצֽוּת

**Psalm 55:7**   וָאֹמַר מִֽי יִתֶּן לִּי אֵבֶר כַּיֹּונָה אָעוּפָה וְאֶשְׁכֹּֽנָה

**Psalm 55:8**   הִנֵּה אַרְחִיק נְדֹד אָלִין בַּמִּדְבָּר סֶֽלָה

**Psalm 55:9**   אָחִישָׁה מִפְלָט לִי מֵרוּחַ סֹעָה מִסָּֽעַר

**Psalm 55:10**   בַּלַּע אֲדֹנָי פַּלַּג לְשֹׁונָם כִּֽי רָאִיתִי חָמָס וְרִיב בָּעִֽיר

**Psalm 55:11**   יֹומָם וָלַיְלָה יְסֹובְבֻהָ עַל חֹומֹתֶיהָ וְאָוֶן וְעָמָל בְּקִרְבָּֽהּ

**Psalm 55:12**   הַוֹּות בְּקִרְבָּהּ וְֽלֹא יָמִישׁ מֵרְחֹבָהּ תֹּךְ וּמִרְמָֽה

**Psalm 55:13**   כִּי לֹֽא אֹויֵב יְחָֽרְפֵנִי וְאֶשָּׂא לֹֽא מְשַׂנְאִי עָלַי הִגְדִּיל וְאֶסָּתֵר מִמֶּֽנּוּ

**Psalm 55:14**   וְאַתָּה אֱנֹושׁ כְּעֶרְכִּי אַלּוּפִי וּמְיֻדָּֽעִי

**Psalm 55:15**   אֲשֶׁר יַחְדָּו נַמְתִּיק סֹוד בְּבֵית אֱלֹהִים נְהַלֵּךְ בְּרָֽגֶשׁ

**Psalm 55:16**   ישימות יַשִּׁי מָוֶת  עָלֵימֹו יֵרְדוּ שְׁאֹול חַיִּים כִּֽי רָעֹות בִּמְגוּרָם בְּקִרְבָּֽם

**Psalm 55:17**   אֲנִי אֶל אֱלֹהִים אֶקְרָא וַיהוָה יֹושִׁיעֵֽנִי

**Psalm 55:18**   עֶרֶב וָבֹקֶר וְצָהֳרַיִם אָשִׂיחָה וְאֶהֱמֶה וַיִּשְׁמַע קֹולִֽי

**Psalm 55:19**   פָּדָה בְשָׁלֹום נַפְשִׁי מִקֲּרָב לִי כִּֽי בְרַבִּים הָיוּ עִמָּדִֽי

**Psalm 55:20**   יִשְׁמַע  אֵל  וְֽיַעֲנֵם וְיֹשֵׁב קֶדֶם סֶלָה אֲשֶׁר אֵין חֲלִיפֹות לָמֹו וְלֹא יָרְאוּ אֱלֹהִֽים

**Psalm 55:21**   שָׁלַח יָדָיו בִּשְׁלֹמָיו חִלֵּל בְּרִיתֹֽו

**Psalm 55:22**   חָלְקוּ  מַחְמָאֹת פִּיו וּֽקֲרָב לִבֹּו רַכּוּ דְבָרָיו מִשֶּׁמֶן וְהֵמָּה פְתִחֹֽות

**Psalm 55:23**   הַשְׁלֵךְ עַל יְהוָה  יְהָבְךָ וְהוּא יְכַלְכְּלֶךָ לֹא יִתֵּן לְעֹולָם מֹוט לַצַּדִּֽיק

**Psalm 55:24**   וְאַתָּה אֱלֹהִים  תֹּורִדֵם  לִבְאֵר שַׁחַת אַנְשֵׁי דָמִים וּמִרְמָה לֹא יֶחֱצוּ יְמֵיהֶם וַאֲנִי אֶבְטַח בָּֽךְ 

**Psalm 56:1**   לַמְנַצֵּחַ  עַל יֹונַת אֵלֶם רְחֹקִים לְדָוִד מִכְתָּם בֶּֽאֱחֹז אֹתֹו פְלִשְׁתִּים בְּגַֽת

**Psalm 56:2**   חָנֵּנִי אֱלֹהִים כִּֽי שְׁאָפַנִי אֱנֹושׁ כָּל הַיֹּום לֹחֵם יִלְחָצֵֽנִי

**Psalm 56:3**   שָׁאֲפוּ שֹׁורְרַי כָּל הַיֹּום כִּֽי רַבִּים לֹחֲמִים לִי מָרֹֽום

**Psalm 56:4**   יֹום אִירָא אֲנִי אֵלֶיךָ אֶבְטָֽח

**Psalm 56:5**   בֵּאלֹהִים אֲהַלֵּל דְּבָרֹו בֵּאלֹהִים בָּטַחְתִּי לֹא אִירָא מַה יַּעֲשֶׂה בָשָׂר לִֽי

**Psalm 56:6**   כָּל הַיֹּום דְּבָרַי יְעַצֵּבוּ עָלַי כָּל מַחְשְׁבֹתָם לָרָֽע

**Psalm 56:7**   יָגוּרוּ  יצפינו יִצְפֹּונוּ הֵמָּה עֲקֵבַי יִשְׁמֹרוּ כַּאֲשֶׁר קִוּוּ נַפְשִֽׁי

**Psalm 56:8**   עַל אָוֶן פַּלֶּט לָמֹו בְּאַף עַמִּים  הֹורֵד אֱלֹהִֽים

**Psalm 56:9**   נֹדִי סָפַרְתָּה אָתָּה שִׂימָה דִמְעָתִי בְנֹאדֶךָ הֲלֹא בְּסִפְרָתֶֽךָ

**Psalm 56:10**   אָז יָשׁוּבוּ אֹויְבַי אָחֹור בְּיֹום אֶקְרָא זֶה יָדַעְתִּי כִּֽי אֱלֹהִים לִֽי

**Psalm 56:11**   בֵּֽאלֹהִים אֲהַלֵּל דָּבָר בַּיהוָה אֲהַלֵּל דָּבָֽר

**Psalm 56:12**   בֵּֽאלֹהִים בָּטַחְתִּי לֹא אִירָא מַה יַּעֲשֶׂה אָדָם לִֽי

**Psalm 56:13**   עָלַי אֱלֹהִים נְדָרֶיךָ אֲשַׁלֵּם תֹּודֹת לָֽךְ

**Psalm 56:14**   כִּי הִצַּלְתָּ נַפְשִׁי מִמָּוֶת הֲלֹא רַגְלַי מִדֶּחִי לְהִֽתְהַלֵּךְ לִפְנֵי אֱלֹהִים בְּאֹור הַֽ͏חַיִּֽים 

**Psalm 57:1**   לַמְנַצֵּחַ אַל תַּשְׁחֵת לְדָוִד מִכְתָּם בְּבָרְחֹו מִפְּנֵי שָׁאוּל בַּמְּעָרָֽ͏ה

**Psalm 57:2**   חָנֵּנִי אֱלֹהִים  חָנֵּנִי כִּי בְךָ חָסָיָה נַפְשִׁי וּבְצֵֽל כְּנָפֶיךָ אֶחְסֶה עַד יַעֲבֹר הַוֹּֽות

**Psalm 57:3**   אֶקְרָא לֵֽאלֹהִים עֶלְיֹון לָאֵל גֹּמֵר עָלָֽי

**Psalm 57:4**   יִשְׁלַח מִשָּׁמַיִם  וְֽיֹושִׁיעֵנִי חֵרֵף שֹׁאֲפִי סֶלָה יִשְׁלַח אֱלֹהִים חַסְדֹּו וַאֲמִתֹּֽו

**Psalm 57:5**   נַפְשִׁי  בְּתֹוךְ לְבָאִם אֶשְׁכְּבָה לֹהֲטִים בְּֽנֵי אָדָם שִׁנֵּיהֶם חֲנִית וְחִצִּים וּלְשֹׁונָם חֶרֶב חַדָּֽה

**Psalm 57:6**   רוּמָה עַל הַשָּׁמַיִם אֱלֹהִים עַל כָּל הָאָרֶץ כְּבֹודֶֽךָ

**Psalm 57:7**   רֶשֶׁת  הֵכִינוּ לִפְעָמַי כָּפַף נַפְשִׁי כָּרוּ לְפָנַי שִׁיחָה נָפְלוּ בְתֹוכָהּ סֶֽלָה

**Psalm 57:8**   נָכֹון לִבִּי אֱלֹהִים נָכֹון לִבִּי אָשִׁירָה וַאֲזַמֵּֽרָה

**Psalm 57:9**   עוּרָה כְבֹודִי עוּרָֽה הַנֵּבֶל וְכִנֹּור אָעִירָה שָּֽׁחַר

**Psalm 57:10**   אֹודְךָ בָעַמִּים  אֲדֹנָי אֲזַמֶּרְךָ בַּל אֻמִּֽים

**Psalm 57:11**   כִּֽי גָדֹל עַד שָׁמַיִם חַסְדֶּךָ וְֽעַד שְׁחָקִים אֲמִתֶּֽךָ

**Psalm 57:12**   רוּמָה עַל שָׁמַיִם אֱלֹהִים עַל כָּל הָאָרֶץ כְּבֹודֶֽךָ 

**Psalm 58:1**   לַמְנַצֵּחַ אַל תַּשְׁחֵת לְדָוִד מִכְתָּֽם

**Psalm 58:2**   הַֽאֻמְנָם אֵלֶם צֶדֶק תְּדַבֵּרוּן מֵישָׁרִים תִּשְׁפְּטוּ בְּנֵי אָדָֽם

**Psalm 58:3**   אַף בְּלֵב עֹולֹת תִּפְעָלוּן בָּאָרֶץ חֲמַס יְדֵיכֶם תְּפַלֵּֽסֽוּן

**Psalm 58:4**   זֹרוּ רְשָׁעִים מֵרָחֶם תָּעוּ מִבֶּטֶן דֹּבְרֵי כָזָֽב

**Psalm 58:5**   חֲמַת לָמֹו כִּדְמוּת חֲמַת נָחָשׁ כְּמֹו פֶתֶן חֵרֵשׁ יַאְטֵם אָזְנֹֽו

**Psalm 58:6**   אֲשֶׁר לֹא יִשְׁמַע לְקֹול מְלַחֲשִׁים חֹובֵר חֲבָרִים מְחֻכָּֽם

**Psalm 58:7**   אֱֽ‍לֹהִים הֲרָס שִׁנֵּימֹו בְּפִימֹו מַלְתְּעֹות כְּפִירִים נְתֹץ  יְהוָֽה

**Psalm 58:8**   יִמָּאֲסוּ כְמֹו מַיִם יִתְהַלְּכוּ לָמֹו יִדְרֹךְ חצו חִצָּיו כְּמֹו יִתְמֹלָֽלוּ

**Psalm 58:9**   כְּמֹו שַׁבְּלוּל תֶּמֶס יַהֲלֹךְ נֵפֶל אֵשֶׁת בַּל חָזוּ שָֽׁמֶשׁ

**Psalm 58:10**   בְּטֶרֶם יָבִינוּ סִּֽירֹתֵיכֶם אָטָד כְּמֹו חַי כְּמֹו חָרֹון יִשְׂעָרֶֽנּוּ

**Psalm 58:11**   יִשְׂמַח צַדִּיק כִּי חָזָה נָקָם פְּעָמָיו יִרְחַץ בְּדַם הָרָשָֽׁע

**Psalm 58:12**   וְיֹאמַר אָדָם אַךְ פְּרִי לַצַּדִּיק אַךְ יֵשׁ אֱלֹהִים שֹׁפְטִים בָּאָֽרֶץ 

**Psalm 59:1**   לַמְנַצֵּחַ אַל תַּשְׁחֵת לְדָוִד מִכְתָּם בִּשְׁלֹחַ שָׁאוּל וַֽיִּשְׁמְרוּ אֶת הַבַּיִת לַהֲמִיתֹֽו

**Psalm 59:2**   הַצִּילֵנִי מֵאֹיְבַי  אֱלֹהָי מִּמִתְקֹומְמַי תְּשַׂגְּבֵֽנִי

**Psalm 59:3**   הַצִּילֵנִי מִפֹּעֲלֵי אָוֶן וּֽמֵאַנְשֵׁי דָמִים הֹושִׁיעֵֽנִי

**Psalm 59:4**   כִּי הִנֵּה אָֽרְבוּ לְנַפְשִׁי יָגוּרוּ עָלַי עַזִים לֹא פִשְׁעִי וְלֹא חַטָּאתִי יְהוָֽה

**Psalm 59:5**   בְּֽלִי עָוֺן יְרוּצוּן וְיִכֹּונָנוּ עוּרָה לִקְרָאתִי וּרְאֵה

**Psalm 59:6**   וְאַתָּה יְהוָֽה אֱלֹהִים  צְבָאֹות אֱלֹהֵי יִשְׂרָאֵל הָקִיצָה לִפְקֹד כָּֽל הַגֹּויִם אַל תָּחֹן כָּל בֹּגְדֵי אָוֶן סֶֽלָה

**Psalm 59:7**   יָשׁוּבוּ לָעֶרֶב יֶהֱמוּ כַכָּלֶב וִיסֹובְבוּ עִֽיר

**Psalm 59:8**   הִנֵּה  יַבִּיעוּן בְּפִיהֶם חֲרָבֹות בְּשִׂפְתֹותֵיהֶם כִּי מִי שֹׁמֵֽעַ

**Psalm 59:9**   וְאַתָּה יְהוָה תִּשְׂחַק לָמֹו תִּלְעַג לְכָל גֹּויִֽם

**Psalm 59:10**   עֻזֹּו אֵלֶיךָ אֶשְׁמֹרָה כִּֽי אֱלֹהִים מִשְׂגַּבִּֽי

**Psalm 59:11**   אֱלֹהֵי חסדו חַסְדִּי יְקַדְּמֵנִי אֱלֹהִים יַרְאֵנִי בְשֹׁרְרָֽי

**Psalm 59:12**   אַל תַּהַרְגֵם  פֶּֽן יִשְׁכְּחוּ עַמִּי הֲנִיעֵמֹו בְחֵילְךָ וְהֹורִידֵמֹו מָֽגִנֵּנוּ אֲדֹנָֽי

**Psalm 59:13**   חַטַּאת פִּימֹו דְּֽבַר שְׂפָתֵימֹו וְיִלָּכְדוּ בִגְאֹונָם וּמֵאָלָה וּמִכַּחַשׁ יְסַפֵּֽרוּ

**Psalm 59:14**   כַּלֵּה בְחֵמָה כַּלֵּה וְֽאֵינֵמֹו וְֽיֵדְעוּ כִּֽי אֱלֹהִים מֹשֵׁל בְּיַעֲקֹב לְאַפְסֵי הָאָרֶץ סֶֽלָה

**Psalm 59:15**   וְיָשׁוּבוּ לָעֶרֶב יֶהֱמוּ כַכָּלֶב וִיסֹובְבוּ עִֽיר

**Psalm 59:16**   הֵמָּה ינועון יְנִיעוּן לֶאֱכֹל אִם לֹא יִשְׂבְּעוּ וַיָּלִֽינוּ

**Psalm 59:17**   וַאֲנִי  אָשִׁיר עֻזֶּךָ וַאֲרַנֵּן לַבֹּקֶר חַסְדֶּךָ כִּֽי הָיִיתָ מִשְׂגָּב לִי וּמָנֹוס בְּיֹום צַר לִֽי

**Psalm 59:18**   עֻזִּי אֵלֶיךָ אֲזַמֵּרָה כִּֽי אֱלֹהִים מִשְׂגַּבִּי אֱלֹהֵי חַסְדִּֽי 

**Psalm 60:1**   לַמְנַצֵּחַ עַל שׁוּשַׁן עֵדוּת מִכְתָּם לְדָוִד לְלַמֵּֽד

**Psalm 60:2**   בְּהַצֹּותֹו  אֶת אֲרַם נַהֲרַיִם וְאֶת אֲרַם צֹובָה וַיָּשָׁב יֹואָב וַיַּךְ אֶת אֱדֹום בְּגֵיא מֶלַח שְׁנֵים עָשָׂר אָֽלֶף

**Psalm 60:3**   אֱלֹהִים זְנַחְתָּנוּ פְרַצְתָּנוּ אָנַפְתָּ תְּשֹׁובֵב לָֽנוּ

**Psalm 60:4**   הִרְעַשְׁתָּה אֶרֶץ פְּצַמְתָּהּ רְפָה שְׁבָרֶיהָ כִי מָֽטָה

**Psalm 60:5**   הִרְאִיתָה עַמְּךָ קָשָׁה הִשְׁקִיתָנוּ יַיִן תַּרְעֵלָֽה

**Psalm 60:6**   נָתַתָּה לִּירֵאֶיךָ נֵּס לְהִתְנֹוסֵס מִפְּנֵי קֹשֶׁט סֶֽלָה

**Psalm 60:7**   לְמַעַן יֵחָלְצוּן יְדִידֶיךָ הֹושִׁיעָה יְמִֽינְךָ ועננו וַעֲנֵֽנִי

**Psalm 60:8**   אֱלֹהִים  דִּבֶּר בְּקָדְשֹׁו אֶעְלֹזָה אֲחַלְּקָה שְׁכֶם וְעֵמֶק סֻכֹּות אֲמַדֵּֽד

**Psalm 60:9**   לִי גִלְעָד  וְלִי מְנַשֶּׁה וְאֶפְרַיִם מָעֹוז רֹאשִׁי יְהוּדָה מְחֹֽקְקִי

**Psalm 60:10**   מֹואָב  סִיר רַחְצִי עַל אֱדֹום אַשְׁלִיךְ נַעֲלִי עָלַי פְּלֶשֶׁת הִתְרֹעָֽעִֽי

**Psalm 60:11**   מִי יֹבִלֵנִי עִיר מָצֹור מִי נָחַנִי עַד אֱדֹֽום

**Psalm 60:12**   הֲלֹֽא אַתָּה אֱלֹהִים זְנַחְתָּנוּ וְֽלֹא תֵצֵא אֱלֹהִים בְּצִבְאֹותֵֽינוּ

**Psalm 60:13**   הָֽבָה לָּנוּ עֶזְרָת מִצָּר וְשָׁוְא תְּשׁוּעַת אָדָם

**Psalm 60:14**   בֵּֽאלֹהִים נַעֲשֶׂה חָיִל וְהוּא יָבוּס צָרֵֽינוּ 

**Psalm 61:1**   לַמְנַצֵּחַ  עַֽל נְגִינַת לְדָוִֽד

**Psalm 61:2**   שִׁמְעָה אֱלֹהִים רִנָּתִי הַקְשִׁיבָה תְּפִלָּתִֽי

**Psalm 61:3**   מִקְצֵה הָאָרֶץ  אֵלֶיךָ אֶקְרָא בַּעֲטֹף לִבִּי בְּצוּר יָרוּם מִמֶּנִּי תַנְחֵֽנִי

**Psalm 61:4**   כִּֽי הָיִיתָ מַחְסֶה לִי מִגְדַּל עֹז מִפְּנֵי אֹויֵֽב

**Psalm 61:5**   אָגוּרָה בְאָהָלְךָ עֹולָמִים אֶֽחֱסֶה בְסֵתֶר כְּנָפֶיךָ סֶּֽלָה

**Psalm 61:6**   כִּֽי אַתָּה אֱלֹהִים שָׁמַעְתָּ לִנְדָרָי נָתַתָּ יְרֻשַּׁת יִרְאֵי שְׁמֶֽךָ

**Psalm 61:7**   יָמִים עַל יְמֵי מֶלֶךְ תֹּוסִיף שְׁנֹותָיו כְּמֹו דֹר וָדֹֽר

**Psalm 61:8**   יֵשֵׁב עֹולָם לִפְנֵי אֱלֹהִים חֶסֶד וֶאֱמֶת מַן יִנְצְרֻֽהוּ

**Psalm 61:9**   כֵּן אֲזַמְּרָה שִׁמְךָ לָעַד לְֽשַׁלְּמִי נְדָרַי יֹום  יֹֽום 

**Psalm 62:1**   לַמְנַצֵּחַ עַֽל יְדוּתוּן מִזְמֹור לְדָוִֽד

**Psalm 62:2**   אַךְ אֶל אֱלֹהִים דּֽוּמִיָּה נַפְשִׁי מִמֶּנּוּ יְשׁוּעָתִֽי

**Psalm 62:3**   אַךְ הוּא צוּרִי וִֽישׁוּעָתִי מִשְׂגַּבִּי לֹא אֶמֹּוט רַבָּֽה

**Psalm 62:4**   עַד אָנָה  תְּהֹֽותְתוּ עַל אִישׁ תְּרָצְּחוּ כֻלְּכֶם כְּקִיר נָטוּי גָּדֵר הַדְּחוּיָֽ͏ה

**Psalm 62:5**   אַךְ מִשְּׂאֵתֹו  יָעֲצוּ לְהַדִּיחַ יִרְצוּ כָזָב בְּפִיו יְבָרֵכוּ וּבְקִרְבָּם יְקַלְלוּ סֶֽלָה

**Psalm 62:6**   אַךְ לֵאלֹהִים דֹּומִּי נַפְשִׁי כִּי מִמֶּנּוּ תִּקְוָתִֽי

**Psalm 62:7**   אַךְ הוּא צוּרִי וִֽישׁוּעָתִי מִשְׂגַּבִּי לֹא אֶמֹּֽוט

**Psalm 62:8**   עַל אֱלֹהִים יִשְׁעִי וּכְבֹודִי צוּר עֻזִּי מַחְסִי בֵּֽאלֹהִֽים

**Psalm 62:9**   בִּטְחוּ בֹו בְכָל עֵת  עָם שִׁפְכֽוּ לְפָנָיו לְבַבְכֶם אֱלֹהִים מַחֲסֶה לָּנוּ סֶֽלָה

**Psalm 62:10**   אַךְ  הֶבֶל בְּנֵֽי אָדָם כָּזָב בְּנֵי אִישׁ בְּמֹאזְנַיִם לַעֲלֹות הֵמָּה מֵהֶבֶל יָֽחַד

**Psalm 62:11**   אַל תִּבְטְחוּ בְעֹשֶׁק וּבְגָזֵל אַל תֶּהְבָּלוּ חַיִל  כִּֽי יָנוּב אַל תָּשִׁיתוּ לֵֽב

**Psalm 62:12**   אַחַת  דִּבֶּר אֱלֹהִים שְׁתַּֽיִם זוּ שָׁמָעְתִּי כִּי עֹז לֵאלֹהִֽים

**Psalm 62:13**   וּלְךָֽ אֲדֹנָי חָסֶד כִּֽי אַתָּה תְשַׁלֵּם לְאִישׁ כְּֽמַעֲשֵֽׂהוּ 

**Psalm 63:1**   מִזְמֹור לְדָוִד בִּהְיֹותֹו בְּמִדְבַּר יְהוּדָֽה

**Psalm 63:2**   אֱלֹהִים  אֵלִי אַתָּה אֲֽ‍שַׁחֲרֶךָּ צָמְאָה לְךָ  נַפְשִׁי כָּמַהּ לְךָ בְשָׂרִי בְּאֶֽרֶץ צִיָּה וְעָיֵף בְּלִי מָֽיִם

**Psalm 63:3**   כֵּן בַּקֹּדֶשׁ חֲזִיתִיךָ לִרְאֹות עֻזְּךָ וּכְבֹודֶֽךָ

**Psalm 63:4**   כִּי טֹוב חַסְדְּךָ מֵֽחַיִּים שְׂפָתַי יְשַׁבְּחֽוּנְךָ

**Psalm 63:5**   כֵּן אֲבָרֶכְךָ בְחַיָּי בְּשִׁמְךָ אֶשָּׂא כַפָּֽי

**Psalm 63:6**   כְּמֹו חֵלֶב וָדֶשֶׁן תִּשְׂבַּע נַפְשִׁי וְשִׂפְתֵי רְנָנֹות יְהַלֶּל פִּֽי

**Psalm 63:7**   אִם זְכַרְתִּיךָ עַל יְצוּעָי בְּאַשְׁמֻרֹות אֶהְגֶּה בָּֽךְ

**Psalm 63:8**   כִּֽי הָיִיתָ עֶזְרָתָה לִּי וּבְצֵל כְּנָפֶיךָ אֲרַנֵּֽן

**Psalm 63:9**   דָּבְקָה נַפְשִׁי אַחֲרֶיךָ בִּי תָּמְכָה יְמִינֶֽךָ

**Psalm 63:10**   וְהֵמָּה לְשֹׁואָה יְבַקְשׁוּ נַפְשִׁי יָבֹאוּ בְּֽתַחְתִּיֹּות הָאָֽרֶץ

**Psalm 63:11**   יַגִּירֻהוּ עַל יְדֵי חָרֶב מְנָת שֻׁעָלִים יִהְיֽוּ

**Psalm 63:12**   וְהַמֶּלֶךְ יִשְׂמַח בֵּאלֹהִים יִתְהַלֵּל כָּל הַנִּשְׁבָּע בֹּו כִּי יִסָּכֵר פִּי דֹֽובְרֵי שָֽׁקֶר 

**Psalm 64:1**   לַמְנַצֵּחַ מִזְמֹור לְדָוִֽד

**Psalm 64:2**   שְׁמַע אֱלֹהִים קֹולִי בְשִׂיחִי מִפַּחַד אֹויֵב תִּצֹּר חַיָּֽי

**Psalm 64:3**   תַּסְתִּירֵנִי מִסֹּוד מְרֵעִים מֵרִגְשַׁת פֹּעֲלֵי אָֽוֶן

**Psalm 64:4**   אֲשֶׁר שָׁנְנוּ כַחֶרֶב לְשֹׁונָם דָּרְכוּ חִצָּם דָּבָר מָֽר

**Psalm 64:5**   לִירֹות בַּמִּסְתָּרִים תָּם פִּתְאֹם יֹרֻהוּ וְלֹא יִירָֽאוּ

**Psalm 64:6**   יְחַזְּקוּ לָמֹו  דָּבָר רָע יְֽסַפְּרוּ לִטְמֹון מֹוקְשִׁים אָמְרוּ מִי יִרְאֶה לָּֽמֹו

**Psalm 64:7**   יַֽחְפְּֽשׂוּ עֹולֹת תַּמְנוּ חֵפֶשׂ מְחֻפָּשׂ וְקֶרֶב אִישׁ וְלֵב עָמֹֽק

**Psalm 64:8**   וַיֹּרֵם אֱלֹהִים חֵץ פִּתְאֹום הָיוּ מַכֹּותָֽם

**Psalm 64:9**   וַיַּכְשִׁילוּהוּ עָלֵימֹו לְשֹׁונָם יִתְנֹדֲדוּ כָּל רֹאֵה בָֽם

**Psalm 64:10**   וַיִּֽירְאוּ כָּל אָדָם וַיַּגִּידוּ פֹּעַל אֱלֹהִים וּֽמַעֲשֵׂהוּ הִשְׂכִּֽילוּ

**Psalm 64:11**   יִשְׂמַח צַדִּיק בַּיהוָה וְחָסָה בֹו וְיִתְהַֽלְלוּ כָּל יִשְׁרֵי לֵֽב 

**Psalm 65:1**   לַמְנַצֵּחַ מִזְמֹור לְדָוִד שִֽׁיר

**Psalm 65:2**   לְךָ דֻֽמִיָּה תְהִלָּה אֱלֹהִים בְּצִיֹּון וּלְךָ יְשֻׁלַּם נֶֽדֶר

**Psalm 65:3**   שֹׁמֵעַ תְּפִלָּה עָדֶיךָ כָּל בָּשָׂר יָבֹֽאוּ

**Psalm 65:4**   דִּבְרֵי עֲוֺנֹת גָּבְרוּ מֶנִּי פְּשָׁעֵינוּ אַתָּה תְכַפְּרֵֽם

**Psalm 65:5**   אַשְׁרֵי  תִּֽבְחַר וּתְקָרֵב יִשְׁכֹּן חֲצֵרֶיךָ נִשְׂבְּעָה בְּטוּב בֵּיתֶךָ קְדֹשׁ הֵיכָלֶֽךָ

**Psalm 65:6**   נֹורָאֹות  בְּצֶדֶק תַּעֲנֵנוּ אֱלֹהֵי יִשְׁעֵנוּ מִבְטָח כָּל קַצְוֵי אֶרֶץ וְיָם רְחֹקִֽים

**Psalm 65:7**   מֵכִין הָרִים בְּכֹחֹו נֶאְזָר בִּגְבוּרָֽה

**Psalm 65:8**   מַשְׁבִּיחַ  שְׁאֹון יַמִּים שְׁאֹון גַּלֵּיהֶם וַהֲמֹון לְאֻמִּֽים

**Psalm 65:9**   וַיִּירְאוּ  יֹשְׁבֵי קְצָוֺת מֵאֹותֹתֶיךָ מֹוצָֽאֵי בֹקֶר וָעֶרֶב תַּרְנִֽין

**Psalm 65:10**   פָּקַֽ͏דְתָּ הָאָרֶץ  וַתְּשֹׁקְקֶהָ רַבַּת תַּעְשְׁרֶנָּה פֶּלֶג אֱלֹהִים מָלֵא מָיִם תָּכִין דְּגָנָם כִּי כֵן תְּכִינֶֽהָ

**Psalm 65:11**   תְּלָמֶיהָ רַוֵּה נַחֵת גְּדוּדֶיהָ בִּרְבִיבִים תְּמֹגְגֶנָּה צִמְחָהּ תְּבָרֵֽךְ

**Psalm 65:12**   עִטַּרְתָּ שְׁנַת טֹובָתֶךָ וּמַעְגָּלֶיךָ יִרְעֲפוּן דָּֽשֶׁן

**Psalm 65:13**   יִרְעֲפוּ נְאֹות מִדְבָּר וְגִיל גְּבָעֹות תַּחְגֹּֽרְנָה

**Psalm 65:14**   לָבְשׁוּ כָרִים  הַצֹּאן וַעֲמָקִים יַֽעַטְפוּ בָר יִתְרֹועֲעוּ אַף יָשִֽׁירוּ 

**Psalm 66:1**   לַמְנַצֵּחַ שִׁיר מִזְמֹור הָרִיעוּ לֵאלֹהִים כָּל הָאָֽרֶץ

**Psalm 66:2**   זַמְּרוּ כְבֹֽוד שְׁמֹו שִׂימוּ כָבֹוד תְּהִלָּתֹֽו

**Psalm 66:3**   אִמְרוּ לֵאלֹהִים מַה נֹּורָא מַעֲשֶׂיךָ בְּרֹב עֻזְּךָ יְֽכַחֲשׁוּ לְךָ אֹיְבֶֽיךָ

**Psalm 66:4**   כָּל הָאָרֶץ  יִשְׁתַּחֲווּ לְךָ וִֽיזַמְּרוּ לָךְ יְזַמְּרוּ שִׁמְךָ סֶֽלָה

**Psalm 66:5**   לְכוּ וּרְאוּ מִפְעֲלֹות אֱלֹהִים נֹורָא עֲלִילָה עַל בְּנֵי אָדָֽם

**Psalm 66:6**   הָפַךְ יָם  לְֽיַבָּשָׁה בַּנָּהָר יַֽעַבְרוּ בְרָגֶל שָׁם נִשְׂמְחָה בֹּֽו

**Psalm 66:7**   מֹשֵׁל בִּגְבוּרָתֹו  עֹולָם עֵינָיו בַּגֹּויִם תִּצְפֶּינָה הַסֹּורְרִים  אַל ירימו יָרוּמוּ לָמֹו סֶֽלָה

**Psalm 66:8**   בָּרְכוּ עַמִּים  אֱלֹהֵינוּ וְהַשְׁמִיעוּ קֹול תְּהִלָּתֹֽו

**Psalm 66:9**   הַשָּׂם נַפְשֵׁנוּ בַּֽחַיִּים וְלֹֽא נָתַן לַמֹּוט רַגְלֵֽנוּ

**Psalm 66:10**   כִּֽי בְחַנְתָּנוּ אֱלֹהִים צְרַפְתָּנוּ כִּצְרָף כָּֽסֶף

**Psalm 66:11**   הֲבֵאתָנוּ בַמְּצוּדָה שַׂמְתָּ מוּעָקָה בְמָתְנֵֽינוּ

**Psalm 66:12**   הִרְכַּבְתָּ אֱנֹושׁ לְרֹאשֵׁנוּ בָּֽאנוּ בָאֵשׁ וּבַמַּיִם וַתֹּוצִיאֵנוּ לָֽרְוָיָֽה

**Psalm 66:13**   אָבֹוא בֵיתְךָ בְעֹולֹות אֲשַׁלֵּם לְךָ נְדָרָֽי

**Psalm 66:14**   אֲשֶׁר פָּצוּ שְׂפָתָי וְדִבֶּר פִּי בַּצַּר לִֽי

**Psalm 66:15**   עֹלֹות מֵחִים אַעֲלֶה לָּךְ עִם קְטֹרֶת אֵילִים אֶעֱשֶֽׂה בָקָר עִם עַתּוּדִים סֶֽלָה

**Psalm 66:16**   לְכֽוּ שִׁמְעוּ וַאֲסַפְּרָה כָּל יִרְאֵי אֱלֹהִים אֲשֶׁר עָשָׂה לְנַפְשִֽׁי

**Psalm 66:17**   אֵלָיו פִּֽי קָרָאתִי וְרֹומַם תַּחַת לְשֹׁונִֽי

**Psalm 66:18**   אָוֶן אִם רָאִיתִי בְלִבִּי לֹא יִשְׁמַע  אֲדֹנָֽי

**Psalm 66:19**   אָכֵן שָׁמַע אֱלֹהִים הִקְשִׁיב בְּקֹול תְּפִלָּתִֽי

**Psalm 66:20**   בָּרוּךְ אֱלֹהִים אֲשֶׁר לֹֽא הֵסִיר תְּפִלָּתִי וְחַסְדֹּו מֵאִתִּֽי 

**Psalm 67:1**   לַמְנַצֵּח בִּנְגִינֹת מִזְמֹור שִֽׁיר

**Psalm 67:2**   אֱלֹהִים יְחָנֵּנוּ וִֽיבָרְכֵנוּ יָאֵר פָּנָיו אִתָּנוּ סֶֽלָה

**Psalm 67:3**   לָדַעַת בָּאָרֶץ דַּרְכֶּךָ בְּכָל גֹּויִם יְשׁוּעָתֶֽךָ

**Psalm 67:4**   יֹודוּךָ עַמִּים  אֱלֹהִים יֹודוּךָ עַמִּים כֻּלָּֽם

**Psalm 67:5**   יִֽשְׂמְחוּ וִֽירַנְּנוּ לְאֻמִּים כִּֽי תִשְׁפֹּט עַמִּים מִישֹׁור וּלְאֻמִּים  בָּאָרֶץ תַּנְחֵם סֶֽלָה

**Psalm 67:6**   יֹודוּךָ עַמִּים  אֱלֹהִים יֹודוּךָ עַמִּים כֻּלָּֽם

**Psalm 67:7**   אֶרֶץ נָתְנָה יְבוּלָהּ יְבָרְכֵנוּ אֱלֹהִים אֱלֹהֵֽינוּ

**Psalm 67:8**   יְבָרְכֵנוּ אֱלֹהִים וְיִֽירְאוּ אֹתֹו כָּל אַפְסֵי אָֽרֶץ 

**Psalm 68:1**   לַמְנַצֵּחַ לְדָוִד מִזְמֹור שִֽׁיר

**Psalm 68:2**   יָקוּם אֱלֹהִים יָפוּצוּ אֹויְבָיו וְיָנוּסוּ מְשַׂנְאָיו מִפָּנָֽיו

**Psalm 68:3**   כְּהִנְדֹּף עָשָׁן תִּנְדֹּף כְּהִמֵּס דֹּונַג מִפְּנֵי אֵשׁ יֹאבְדוּ רְשָׁעִים מִפְּנֵי אֱלֹהִֽים

**Psalm 68:4**   וְֽצַדִּיקִים יִשְׂמְחוּ יַֽעַלְצוּ לִפְנֵי אֱלֹהִים וְיָשִׂישׂוּ בְשִׂמְחָֽה

**Psalm 68:5**   שִׁירוּ  לֵֽאלֹהִים זַמְּרוּ שְׁמֹו סֹלּוּ לָרֹכֵב בָּעֲרָבֹות בְּיָהּ שְׁמֹו וְעִלְזוּ לְפָנָֽיו

**Psalm 68:6**   אֲבִי יְתֹומִים וְדַיַּן אַלְמָנֹות אֱלֹהִים בִּמְעֹון קָדְשֹֽׁו

**Psalm 68:7**   אֱלֹהִים  מֹושִׁיב יְחִידִים  בַּיְתָה מֹוצִיא אֲסִירִים בַּכֹּושָׁרֹות אַךְ סֹורֲרִים שָׁכְנוּ צְחִיחָֽה

**Psalm 68:8**   אֱֽ‍לֹהִים בְּצֵאתְךָ לִפְנֵי עַמֶּךָ בְּצַעְדְּךָ בִֽישִׁימֹון סֶֽלָה

**Psalm 68:9**   אֶרֶץ רָעָשָׁה  אַף שָׁמַיִם נָטְפוּ מִפְּנֵי אֱלֹהִים זֶה סִינַי מִפְּנֵי אֱלֹהִים אֱלֹהֵי יִשְׂרָאֵֽל

**Psalm 68:10**   גֶּשֶׁם נְדָבֹות תָּנִיף אֱלֹהִים נַחֲלָתְךָ וְנִלְאָה אַתָּה כֹֽונַנְתָּֽ͏הּ

**Psalm 68:11**   חַיָּתְךָ יָֽשְׁבוּ בָהּ תָּכִין בְּטֹובָתְךָ לֶעָנִי אֱלֹהִֽים

**Psalm 68:12**   אֲדֹנָי יִתֶּן אֹמֶר הַֽמְבַשְּׂרֹות צָבָא רָֽב

**Psalm 68:13**   מַלְכֵי צְבָאֹות יִדֹּדוּן יִדֹּדוּן וּנְוַת בַּיִת תְּחַלֵּק שָׁלָֽל

**Psalm 68:14**   אִֽם תִּשְׁכְּבוּן בֵּין שְׁפַתָּיִם כַּנְפֵי יֹונָה נֶחְפָּה בַכֶּסֶף וְאֶבְרֹותֶיהָ בִּֽירַקְרַק חָרֽוּץ

**Psalm 68:15**   בְּפָרֵשׂ שַׁדַּי מְלָכִים בָּהּ תַּשְׁלֵג בְּצַלְמֹֽון

**Psalm 68:16**   הַר אֱלֹהִים הַר בָּשָׁן הַר גַּבְנֻנִּים הַר בָּשָֽׁן

**Psalm 68:17**   לָמָּה  תְּֽרַצְּדוּן הָרִים גַּבְנֻנִּים הָהָר חָמַד אֱלֹהִים לְשִׁבְתֹּו אַף יְהוָה יִשְׁכֹּן לָנֶֽצַח

**Psalm 68:18**   רֶכֶב אֱלֹהִים רִבֹּתַיִם אַלְפֵי שִׁנְאָן אֲדֹנָי בָם סִינַי בַּקֹּֽדֶשׁ

**Psalm 68:19**   עָלִיתָ לַמָּרֹום  שָׁבִיתָ שֶּׁבִי לָקַחְתָּ מַתָּנֹות בָּאָדָם וְאַף סֹורְרִים לִשְׁכֹּן  יָהּ אֱלֹהִֽים

**Psalm 68:20**   בָּרוּךְ אֲדֹנָי יֹום  יֹום יַֽעֲמָס לָנוּ הָאֵל יְֽשׁוּעָתֵנוּ סֶֽלָה

**Psalm 68:21**   הָאֵל  לָנוּ אֵל לְֽמֹושָׁעֹות וְלֵיהוִה אֲדֹנָי לַמָּוֶת תֹּוצָאֹֽות

**Psalm 68:22**   אַךְ אֱלֹהִים יִמְחַץ רֹאשׁ אֹיְבָיו קָדְקֹד שֵׂעָר מִתְהַלֵּךְ בַּאֲשָׁמָֽיו

**Psalm 68:23**   אָמַר אֲדֹנָי מִבָּשָׁן אָשִׁיב אָשִׁיב מִֽמְּצֻלֹות יָֽם

**Psalm 68:24**   לְמַעַן  תִּֽמְחַץ רַגְלְךָ בְּדָם לְשֹׁון כְּלָבֶיךָ מֵאֹיְבִים מִנֵּֽהוּ

**Psalm 68:25**   רָאוּ הֲלִיכֹותֶיךָ אֱלֹהִים הֲלִיכֹות אֵלִי מַלְכִּי בַקֹּֽדֶשׁ

**Psalm 68:26**   קִדְּמוּ שָׁרִים אַחַר נֹגְנִים בְּתֹוךְ עֲלָמֹות תֹּופֵפֹֽות

**Psalm 68:27**   בְּֽמַקְהֵלֹות בָּרְכוּ אֱלֹהִים יְהוָה מִמְּקֹור יִשְׂרָאֵֽל

**Psalm 68:28**   שָׁם בִּנְיָמִן  צָעִיר רֹדֵם שָׂרֵי יְהוּדָה רִגְמָתָם שָׂרֵי זְבֻלוּן שָׂרֵי נַפְתָּלִֽי

**Psalm 68:29**   צִוָּה אֱלֹהֶיךָ עֻזֶּךָ עוּזָּה אֱלֹהִים זוּ פָּעַלְתָּ לָּֽנוּ

**Psalm 68:30**   מֵֽהֵיכָלֶךָ עַל יְרוּשָׁלִָ͏ם לְךָ יֹובִילוּ מְלָכִים שָֽׁי

**Psalm 68:31**   גְּעַר חַיַּת קָנֶה עֲדַת אַבִּירִים  בְּעֶגְלֵי עַמִּים מִתְרַפֵּס בְּרַצֵּי כָסֶף בִּזַּר עַמִּים קְרָבֹות יֶחְפָּֽצוּ

**Psalm 68:32**   יֶאֱתָיוּ חַשְׁמַנִּים מִנִּי מִצְרָיִם כּוּשׁ תָּרִיץ יָדָיו לֵאלֹהִֽים

**Psalm 68:33**   מַמְלְכֹות הָאָרֶץ שִׁירוּ לֵאלֹהִים זַמְּרוּ אֲדֹנָי סֶֽלָה

**Psalm 68:34**   לָרֹכֵב בִּשְׁמֵי שְׁמֵי קֶדֶם הֵן יִתֵּן בְּקֹולֹו קֹול עֹֽז

**Psalm 68:35**   תְּנוּ עֹז לֵֽאלֹהִים עַֽל יִשְׂרָאֵל גַּאֲוָתֹו וְעֻזֹּו בַּשְּׁחָקִֽים

**Psalm 68:36**   נֹורָא אֱלֹהִים מִֽמִּקְדָּשֶׁיךָ אֵל יִשְׂרָאֵל הוּא נֹתֵן  עֹז וְתַעֲצֻמֹות לָעָם בָּרוּךְ אֱלֹהִֽים 

**Psalm 69:1**   לַמְנַצֵּחַ עַֽל שֹׁושַׁנִּים לְדָוִֽד

**Psalm 69:2**   הֹושִׁיעֵנִי אֱלֹהִים כִּי בָאוּ מַיִם עַד נָֽפֶשׁ

**Psalm 69:3**   טָבַעְתִּי  בִּיוֵן מְצוּלָה וְאֵין מָעֳמָד בָּאתִי בְמַעֲמַקֵּי מַיִם וְשִׁבֹּלֶת שְׁטָפָֽתְנִי

**Psalm 69:4**   יָגַעְתִּי בְקָרְאִי נִחַר גְּרֹונִי כָּלוּ עֵינַי מְיַחֵל לֵאלֹהָֽי

**Psalm 69:5**   רַבּוּ  מִשַּׂעֲרֹות רֹאשִׁי שֹׂנְאַי חִנָּם עָצְמוּ מַצְמִיתַי אֹיְבַי שֶׁקֶר אֲשֶׁר לֹא גָזַלְתִּי אָז אָשִֽׁיב

**Psalm 69:6**   אֱֽ‍לֹהִים אַתָּה יָדַעְתָּ לְאִוַּלְתִּי וְאַשְׁמֹותַי מִמְּךָ לֹא נִכְחָֽדוּ

**Psalm 69:7**   אַל יֵבֹשׁוּ בִי  קֹוֶיךָ אֲדֹנָי יְהוִה צְבָאֹות אַל יִכָּלְמוּ בִי מְבַקְשֶׁיךָ אֱלֹהֵי יִשְׂרָאֵֽל

**Psalm 69:8**   כִּֽי עָלֶיךָ נָשָׂאתִי חֶרְפָּה כִּסְּתָה כְלִמָּה פָנָֽי

**Psalm 69:9**   מוּזָר הָיִיתִי לְאֶחָי וְנָכְרִי לִבְנֵי אִמִּֽי

**Psalm 69:10**   כִּֽי קִנְאַת בֵּיתְךָ אֲכָלָתְנִי וְחֶרְפֹּות חֹורְפֶיךָ נָפְלוּ עָלָֽי

**Psalm 69:11**   וָאֶבְכֶּה בַצֹּום נַפְשִׁי וַתְּהִי לַחֲרָפֹות לִֽי

**Psalm 69:12**   וָאֶתְּנָה לְבוּשִׁי שָׂק וָאֱהִי לָהֶם לְמָשָֽׁל

**Psalm 69:13**   יָשִׂיחוּ בִי יֹשְׁבֵי שָׁעַר וּנְגִינֹות שֹׁותֵי שֵׁכָֽר

**Psalm 69:14**   וַאֲנִי תְפִלָּתִֽי לְךָ  יְהוָה עֵת רָצֹון אֱלֹהִים בְּרָב חַסְדֶּךָ עֲנֵנִי בֶּאֱמֶת יִשְׁעֶֽךָ

**Psalm 69:15**   הַצִּילֵנִי מִטִּיט וְאַל אֶטְבָּעָה אִנָּצְלָה מִשֹּֽׂנְאַי וּמִמַּֽעֲמַקֵּי מָֽיִם

**Psalm 69:16**   אַל תִּשְׁטְפֵנִי  שִׁבֹּלֶת מַיִם וְאַל תִּבְלָעֵנִי מְצוּלָה וְאַל תֶּאְטַר עָלַי בְּאֵר פִּֽיהָ

**Psalm 69:17**   עֲנֵנִי יְהוָה כִּי טֹוב חַסְדֶּךָ כְּרֹב רַחֲמֶיךָ פְּנֵה אֵלָֽי

**Psalm 69:18**   וְאַל תַּסְתֵּר פָּנֶיךָ מֵֽעַבְדֶּךָ כִּֽי צַר לִי מַהֵר עֲנֵֽנִי

**Psalm 69:19**   קָרְבָה אֶל נַפְשִׁי גְאָלָהּ לְמַעַן אֹיְבַי פְּדֵֽנִי

**Psalm 69:20**   אַתָּה יָדַעְתָּ חֶרְפָּתִי וּבָשְׁתִּי וּכְלִמָּתִי נֶגְדְּךָ כָּל צֹורְרָֽי

**Psalm 69:21**   חֶרְפָּה  שָֽׁבְרָה לִבִּי וָֽאָנוּשָׁה וָאֲקַוֶּה לָנוּד וָאַיִן וְלַמְנַחֲמִים וְלֹא מָצָֽאתִי

**Psalm 69:22**   וַיִּתְּנוּ בְּבָרוּתִי רֹאשׁ וְלִצְמָאִי יַשְׁקוּנִי חֹֽמֶץ

**Psalm 69:23**   יְהִֽי שֻׁלְחָנָם לִפְנֵיהֶם לְפָח וְלִשְׁלֹומִים לְמֹוקֵֽשׁ

**Psalm 69:24**   תֶּחְשַׁכְנָה עֵינֵיהֶם מֵרְאֹות וּמָתְנֵיהֶם תָּמִיד הַמְעַֽד

**Psalm 69:25**   שְׁפָךְ עֲלֵיהֶם זַעְמֶךָ וַחֲרֹון אַפְּךָ יַשִּׂיגֵֽם

**Psalm 69:26**   תְּהִי טִֽירָתָם נְשַׁמָּה בְּאָהֳלֵיהֶם אַל יְהִי יֹשֵֽׁב

**Psalm 69:27**   כִּֽי אַתָּה אֲשֶׁר הִכִּיתָ רָדָפוּ וְאֶל מַכְאֹוב חֲלָלֶיךָ יְסַפֵּֽרוּ

**Psalm 69:28**   תְּֽנָה עָוֺן עַל עֲוֺנָם וְאַל יָבֹאוּ בְּצִדְקָתֶֽךָ

**Psalm 69:29**   יִמָּחֽוּ מִסֵּפֶר חַיִּים וְעִם צַדִּיקִים אַל יִכָּתֵֽבוּ

**Psalm 69:30**   וַאֲנִי עָנִי וְכֹואֵב יְשׁוּעָתְךָ אֱלֹהִים תְּשַׂגְּבֵֽנִי

**Psalm 69:31**   אֲהַֽלְלָה שֵׁם אֱלֹהִים בְּשִׁיר וַאֲגַדְּלֶנּוּ בְתֹודָֽה

**Psalm 69:32**   וְתִיטַב לַֽיהוָה מִשֹּׁור פָּר מַקְרִן מַפְרִֽיס

**Psalm 69:33**   רָאוּ עֲנָוִים יִשְׂמָחוּ דֹּרְשֵׁי אֱלֹהִים וִיחִי לְבַבְכֶֽם

**Psalm 69:34**   כִּֽי שֹׁמֵעַ אֶל אֶבְיֹונִים יְהוָה וְאֶת אֲסִירָיו לֹא בָזָֽה

**Psalm 69:35**   יְֽהַלְלוּהוּ שָׁמַיִם וָאָרֶץ יַמִּים וְֽכָל רֹמֵשׂ בָּֽם

**Psalm 69:36**   כִּי אֱלֹהִים  יֹושִׁיעַ צִיֹּון וְיִבְנֶה עָרֵי יְהוּדָה וְיָשְׁבוּ שָׁם וִירֵשֽׁוּהָ

**Psalm 69:37**   וְזֶרַע עֲבָדָיו יִנְחָלוּהָ וְאֹהֲבֵי שְׁמֹו יִשְׁכְּנוּ בָֽהּ 

**Psalm 70:1**   לַמְנַצֵּחַ לְדָוִד לְהַזְכִּֽיר

**Psalm 70:2**   אֱלֹהִים לְהַצִּילֵנִי יְהוָה לְעֶזְרָתִי חֽוּשָֽׁה

**Psalm 70:3**   יֵבֹשׁוּ וְיַחְפְּרוּ מְבַקְשֵׁי נַפְשִׁי יִסֹּגוּ אָחֹור וְיִכָּלְמוּ חֲפֵצֵי רָעָתִֽי

**Psalm 70:4**   יָשׁוּבוּ עַל עֵקֶב בָּשְׁתָּם הָאֹמְרִים הֶאָח  הֶאָֽח

**Psalm 70:5**   יָשִׂישׂוּ וְיִשְׂמְחוּ  בְּךָ כָּֽל מְבַקְשֶׁיךָ וְיֹאמְרוּ תָמִיד יִגְדַּל אֱלֹהִים אֹהֲבֵי יְשׁוּעָתֶֽךָ

**Psalm 70:6**   וַאֲנִי  עָנִי וְאֶבְיֹון אֱלֹהִים חֽוּשָׁה לִּי עֶזְרִי וּמְפַלְטִי אַתָּה יְהוָה אַל תְּאַחַֽר 

**Psalm 71:1**   בְּךָֽ יְהוָה חָסִיתִי אַל אֵבֹושָׁה לְעֹולָֽם

**Psalm 71:2**   בְּצִדְקָתְךָ תַּצִּילֵנִי וּֽתְפַלְּטֵנִי הַטֵּֽה אֵלַי אָזְנְךָ וְהֹושִׁיעֵֽנִי

**Psalm 71:3**   הֱיֵה לִי  לְצוּר מָעֹון לָבֹוא תָּמִיד צִוִּיתָ לְהֹושִׁיעֵנִי כִּֽי סַלְעִי וּמְצוּדָתִי אָֽתָּה

**Psalm 71:4**   אֱֽ‍לֹהַי פַּלְּטֵנִי מִיַּד רָשָׁע מִכַּף מְעַוֵּל וְחֹומֵץ

**Psalm 71:5**   כִּֽי אַתָּה תִקְוָתִי אֲדֹנָי יְהוִה מִבְטַחִי מִנְּעוּרָֽי

**Psalm 71:6**   עָלֶיךָ  נִסְמַכְתִּי מִבֶּטֶן מִמְּעֵי אִמִּי אַתָּה גֹוזִי בְּךָ תְהִלָּתִי תָמִֽיד

**Psalm 71:7**   כְּמֹופֵת הָיִיתִי לְרַבִּים וְאַתָּה מַֽחֲסִי עֹֽז

**Psalm 71:8**   יִמָּלֵא פִי תְּהִלָּתֶךָ כָּל הַיֹּום תִּפְאַרְתֶּֽךָ

**Psalm 71:9**   אַֽל תַּשְׁלִיכֵנִי לְעֵת זִקְנָה כִּכְלֹות כֹּחִי אַֽ͏ל תַּעַזְבֵֽנִי

**Psalm 71:10**   כִּֽי אָמְרוּ אֹויְבַי לִי וְשֹׁמְרֵי נַפְשִׁי נֹועֲצוּ יַחְדָּֽו

**Psalm 71:11**   לֵאמֹר אֱלֹהִים עֲזָבֹו רִֽדְפוּ וְתִפְשׂוּהוּ כִּי אֵין מַצִּֽיל

**Psalm 71:12**   אֱלֹהִים אַל תִּרְחַק מִמֶּנִּי אֱלֹהַי לְעֶזְרָתִי חישה חֽוּשָׁה

**Psalm 71:13**   יֵבֹשׁוּ יִכְלוּ שֹׂטְנֵי נַפְשִׁי יַֽעֲטוּ חֶרְפָּה וּכְלִמָּה מְבַקְשֵׁי רָעָתִֽי

**Psalm 71:14**   וַאֲנִי תָּמִיד אֲיַחֵל וְהֹוסַפְתִּי עַל כָּל תְּהִלָּתֶֽךָ

**Psalm 71:15**   פִּי  יְסַפֵּר צִדְקָתֶךָ כָּל הַיֹּום תְּשׁוּעָתֶךָ כִּי לֹא יָדַעְתִּי סְפֹרֹֽות

**Psalm 71:16**   אָבֹוא בִּגְבֻרֹות אֲדֹנָי יְהוִה אַזְכִּיר צִדְקָתְךָ לְבַדֶּֽךָ

**Psalm 71:17**   אֱֽ‍לֹהִים לִמַּדְתַּנִי מִנְּעוּרָי וְעַד הֵנָּה אַגִּיד נִפְלְאֹותֶֽיךָ

**Psalm 71:18**   וְגַם עַד זִקְנָה  וְשֵׂיבָה אֱלֹהִים אַֽל תַּעַזְבֵנִי עַד אַגִּיד זְרֹועֲךָ לְדֹור לְכָל יָבֹוא גְּבוּרָתֶֽךָ

**Psalm 71:19**   וְצִדְקָתְךָ אֱלֹהִים עַד מָרֹום אֲשֶׁר עָשִׂיתָ גְדֹלֹות אֱלֹהִים מִי כָמֹֽוךָ

**Psalm 71:20**   אֲשֶׁר הראיתנו הִרְאִיתַנִי  צָרֹות רַבֹּות וְרָעֹות תָּשׁוּב תחיינו תְּחַיֵּינִי וּֽמִתְּהֹמֹות הָאָרֶץ תָּשׁוּב תַּעֲלֵֽנִי

**Psalm 71:21**   תֶּרֶב  גְּֽדֻלָּתִי וְתִסֹּב תְּֽנַחֲמֵֽנִי

**Psalm 71:22**   גַּם אֲנִי  אֹודְךָ בִכְלִי נֶבֶל אֲמִתְּךָ אֱלֹהָי אֲזַמְּרָה לְךָ בְכִנֹּור קְדֹושׁ יִשְׂרָאֵֽל

**Psalm 71:23**   תְּרַנֵּנָּה שְׂפָתַי כִּי אֲזַמְּרָה לָּךְ וְנַפְשִׁי אֲשֶׁר פָּדִֽיתָ

**Psalm 71:24**   גַּם לְשֹׁונִי כָּל הַיֹּום תֶּהְגֶּה צִדְקָתֶךָ כִּי בֹשׁוּ כִֽי חָפְרוּ מְבַקְשֵׁי רָעָתִֽי 

**Psalm 72:1**   לִשְׁלֹמֹה  אֱֽ‍לֹהִים מִשְׁפָּטֶיךָ לְמֶלֶךְ תֵּן וְצִדְקָתְךָ לְבֶן מֶֽלֶךְ

**Psalm 72:2**   יָדִין עַמְּךָ בְצֶדֶק וַעֲנִיֶּיךָ בְמִשְׁפָּֽט

**Psalm 72:3**   יִשְׂאוּ הָרִים שָׁלֹום לָעָם וּגְבָעֹות בִּצְדָקָֽה

**Psalm 72:4**   יִשְׁפֹּט  עֲֽ‍נִיֵּי עָם יֹושִׁיעַ לִבְנֵי אֶבְיֹון וִֽידַכֵּא עֹושֵֽׁק

**Psalm 72:5**   יִֽירָאוּךָ עִם שָׁמֶשׁ וְלִפְנֵי יָרֵחַ דֹּור דֹּורִֽים

**Psalm 72:6**   יֵרֵד כְּמָטָר עַל גֵּז כִּרְבִיבִים זַרְזִיף אָֽרֶץ

**Psalm 72:7**   יִֽפְרַח בְּיָמָיו צַדִּיק וְרֹב שָׁלֹום עַד בְּלִי יָרֵֽחַ

**Psalm 72:8**   וְיֵרְדְּ מִיָּם עַד יָם וּמִנָּהָר עַד אַפְסֵי אָֽרֶץ

**Psalm 72:9**   לְפָנָיו יִכְרְעוּ צִיִּים וְאֹיְבָיו עָפָר יְלַחֵֽכוּ

**Psalm 72:10**   מַלְכֵי תַרְשִׁישׁ וְאִיִּים מִנְחָה יָשִׁיבוּ מַלְכֵי שְׁבָא וּסְבָא אֶשְׁכָּר יַקְרִֽיבוּ

**Psalm 72:11**   וְיִשְׁתַּחֲווּ לֹו כָל מְלָכִים כָּל גֹּויִם יַֽעַבְדֽוּהוּ

**Psalm 72:12**   כִּֽי יַצִּיל אֶבְיֹון מְשַׁוֵּעַ וְעָנִי וְֽאֵין עֹזֵר לֹֽו

**Psalm 72:13**   יָחֹס עַל דַּל וְאֶבְיֹון וְנַפְשֹׁות אֶבְיֹונִים יֹושִֽׁיעַ

**Psalm 72:14**   מִתֹּוךְ וּמֵחָמָס יִגְאַל נַפְשָׁם וְיֵיקַר דָּמָם בְּעֵינָֽיו

**Psalm 72:15**   וִיחִי וְיִתֶּן לֹו מִזְּהַב שְׁבָא וְיִתְפַּלֵּל בַּעֲדֹו תָמִיד כָּל הַיֹּום יְבָרֲכֶֽנְהֽוּ

**Psalm 72:16**   יְהִי פִסַּת בַּר  בָּאָרֶץ בְּרֹאשׁ הָרִים יִרְעַשׁ כַּלְּבָנֹון פִּרְיֹו וְיָצִיצוּ מֵעִיר כְּעֵשֶׂב הָאָֽרֶץ

**Psalm 72:17**   יְהִי שְׁמֹו לְֽעֹולָם לִפְנֵי שֶׁמֶשׁ ינין יִנֹּון שְׁמֹו וְיִתְבָּרְכוּ בֹו כָּל גֹּויִם יְאַשְּׁרֽוּהוּ

**Psalm 72:18**   בָּרוּךְ  יְהוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאֹות לְבַדֹּֽו

**Psalm 72:19**   וּבָרוּךְ  שֵׁם כְּבֹודֹו לְעֹולָם וְיִמָּלֵא כְבֹודֹו אֶת כֹּל הָאָרֶץ אָמֵן  וְאָמֵֽן

**Psalm 72:20**   כָּלּוּ תְפִלֹּות דָּוִד בֶּן יִשָֽׁי 

**Psalm 73:1**   מִזְמֹור לְאָסָף אַךְ טֹוב לְיִשְׂרָאֵל אֱלֹהִים לְבָרֵי לֵבָֽב

**Psalm 73:2**   וַאֲנִי כִּמְעַט נטוי נָטָיוּ רַגְלָי כְּאַיִן שפכה שֻׁפְּכוּ אֲשֻׁרָֽי

**Psalm 73:3**   כִּֽי קִנֵּאתִי בַּֽהֹולְלִים שְׁלֹום רְשָׁעִים אֶרְאֶֽה

**Psalm 73:4**   כִּי אֵין חַרְצֻבֹּות לְמֹותָם וּבָרִיא אוּלָֽם

**Psalm 73:5**   בַּעֲמַל אֱנֹושׁ אֵינֵמֹו וְעִם אָדָם לֹא יְנֻגָּֽעוּ

**Psalm 73:6**   לָכֵן עֲנָקַתְמֹו גַאֲוָה יַעֲטָף שִׁית חָמָס לָֽמֹו

**Psalm 73:7**   יָצָא מֵחֵלֶב עֵינֵמֹו עָבְרוּ מַשְׂכִּיֹּות לֵבָֽב

**Psalm 73:8**   יָמִיקוּ  וִידַבְּרוּ בְרָע עֹשֶׁק מִמָּרֹום יְדַבֵּֽרוּ

**Psalm 73:9**   שַׁתּוּ בַשָּׁמַיִם פִּיהֶם וּלְשֹׁונָם תִּֽהֲלַךְ בָּאָֽרֶץ

**Psalm 73:10**   לָכֵן  ישיב יָשׁוּב עַמֹּו הֲלֹם וּמֵי מָלֵא יִמָּצוּ לָֽמֹו

**Psalm 73:11**   וְֽאָמְרוּ אֵיכָה יָדַֽע אֵל וְיֵשׁ דֵּעָה בְעֶלְיֹֽון

**Psalm 73:12**   הִנֵּה אֵלֶּה רְשָׁעִים וְשַׁלְוֵי עֹולָם הִשְׂגּוּ חָֽיִל

**Psalm 73:13**   אַךְ רִיק זִכִּיתִי לְבָבִי וָאֶרְחַץ בְּנִקָּיֹון כַּפָּֽי

**Psalm 73:14**   וָאֱהִי נָגוּעַ כָּל הַיֹּום וְתֹוכַחְתִּי לַבְּקָרִֽים

**Psalm 73:15**   אִם אָמַרְתִּי אֲסַפְּרָה כְמֹו הִנֵּה דֹור בָּנֶיךָ בָגָֽדְתִּי

**Psalm 73:16**   וָֽאֲחַשְּׁבָה לָדַעַת זֹאת עָמָל היא הוּא בְעֵינָֽי

**Psalm 73:17**   עַד אָבֹוא אֶל מִקְדְּשֵׁי אֵל אָבִינָה לְאַחֲרִיתָֽם

**Psalm 73:18**   אַךְ בַּחֲלָקֹות תָּשִׁית לָמֹו הִפַּלְתָּם לְמַשּׁוּאֹֽות

**Psalm 73:19**   אֵיךְ הָיוּ לְשַׁמָּה כְרָגַע סָפוּ תַמּוּ מִן בַּלָּהֹֽות

**Psalm 73:20**   כַּחֲלֹום מֵהָקִיץ אֲדֹנָי בָּעִיר  צַלְמָם תִּבְזֶֽה

**Psalm 73:21**   כִּי יִתְחַמֵּץ לְבָבִי וְכִלְיֹותַי אֶשְׁתֹּונָֽן

**Psalm 73:22**   וַאֲנִי בַעַר וְלֹא אֵדָע בְּהֵמֹות הָיִיתִי עִמָּֽךְ

**Psalm 73:23**   וַאֲנִי תָמִיד עִמָּךְ אָחַזְתָּ בְּיַד יְמִינִֽי

**Psalm 73:24**   בַּעֲצָתְךָ תַנְחֵנִי וְאַחַר כָּבֹוד תִּקָּחֵֽנִי

**Psalm 73:25**   מִי לִי בַשָּׁמָיִם וְעִמְּךָ לֹא חָפַצְתִּי בָאָֽרֶץ

**Psalm 73:26**   כָּלָה שְׁאֵרִי וּלְבָבִי צוּר לְבָבִי וְחֶלְקִי אֱלֹהִים לְעֹולָֽם

**Psalm 73:27**   כִּֽי הִנֵּה רְחֵקֶיךָ יֹאבֵדוּ הִצְמַתָּה כָּל זֹונֶה מִמֶּֽךָּ

**Psalm 73:28**   וַאֲנִי  קִֽרֲבַת אֱלֹהִים לִי טֹוב שַׁתִּי  בַּאדֹנָי יְהֹוִה מַחְסִי לְסַפֵּר כָּל מַלְאֲכֹותֶֽיךָ 

**Psalm 74:1**   מַשְׂכִּיל לְאָסָף לָמָה אֱלֹהִים זָנַחְתָּ לָנֶצַח יֶעְשַׁן אַפְּךָ בְּצֹאן מַרְעִיתֶֽךָ

**Psalm 74:2**   זְכֹר עֲדָתְךָ  קָנִיתָ קֶּדֶם גָּאַלְתָּ שֵׁבֶט נַחֲלָתֶךָ הַר צִיֹּון זֶה  שָׁכַנְתָּ בֹּֽו

**Psalm 74:3**   הָרִימָה פְעָמֶיךָ לְמַשֻּׁאֹות נֶצַח כָּל הֵרַע אֹויֵב בַּקֹּֽדֶשׁ

**Psalm 74:4**   שָׁאֲגוּ צֹרְרֶיךָ בְּקֶרֶב מֹועֲדֶךָ שָׂמוּ אֹותֹתָם אֹתֹֽות

**Psalm 74:5**   יִוָּדַע כְּמֵבִיא לְמָעְלָה בִּֽסֲבָךְ עֵץ קַרְדֻּמֹּֽות

**Psalm 74:6**   ועת וְעַתָּה פִּתּוּחֶיהָ יָּחַד בְּכַשִּׁיל וְכֵֽילַפֹּת יַהֲלֹמֽוּן

**Psalm 74:7**   שִׁלְחוּ בָאֵשׁ מִקְדָּשֶׁךָ לָאָרֶץ חִלְּלוּ מִֽשְׁכַּן שְׁמֶֽךָ

**Psalm 74:8**   אָמְרוּ בְלִבָּם נִינָם יָחַד שָׂרְפוּ כָל מֹועֲדֵי אֵל בָּאָֽרֶץ

**Psalm 74:9**   אֹֽותֹתֵינוּ לֹא רָאִינוּ אֵֽין עֹוד נָבִיא וְלֹֽא אִתָּנוּ יֹדֵעַ עַד מָֽה

**Psalm 74:10**   עַד מָתַי אֱלֹהִים יְחָרֶף צָר יְנָאֵץ אֹויֵב שִׁמְךָ לָנֶֽצַח

**Psalm 74:11**   לָמָּה תָשִׁיב יָדְךָ וִֽימִינֶךָ מִקֶּרֶב חוקך חֵֽ͏יקְךָ כַלֵּֽה

**Psalm 74:12**   וֵאלֹהִים מַלְכִּי מִקֶּדֶם פֹּעֵל יְשׁוּעֹות בְּקֶרֶב הָאָֽרֶץ

**Psalm 74:13**   אַתָּה פֹורַרְתָּ בְעָזְּךָ יָם שִׁבַּרְתָּ רָאשֵׁי תַנִּינִים עַל הַמָּֽיִם

**Psalm 74:14**   אַתָּה רִצַּצְתָּ רָאשֵׁי לִוְיָתָן תִּתְּנֶנּוּ מַאֲכָל לְעָם לְצִיִּֽים

**Psalm 74:15**   אַתָּה בָקַעְתָּ מַעְיָן וָנָחַל אַתָּה הֹובַשְׁתָּ נַהֲרֹות אֵיתָֽן

**Psalm 74:16**   לְךָ יֹום אַף לְךָ לָיְלָה אַתָּה הֲכִינֹותָ מָאֹור וָשָֽׁמֶשׁ

**Psalm 74:17**   אַתָּה הִצַּבְתָּ כָּל גְּבוּלֹות אָרֶץ קַיִץ וָחֹרֶף אַתָּה יְצַרְתָּם

**Psalm 74:18**   זְכָר זֹאת אֹויֵב חֵרֵף  יְהוָה וְעַם נָבָל נִֽאֲצוּ שְׁמֶֽךָ

**Psalm 74:19**   אַל תִּתֵּן לְחַיַּת נֶפֶשׁ תֹּורֶךָ חַיַּת עֲנִיֶּיךָ אַל תִּשְׁכַּח לָנֶֽצַח

**Psalm 74:20**   הַבֵּט לַבְּרִית כִּי מָלְאוּ מַחֲשַׁכֵּי אֶרֶץ נְאֹות חָמָֽס

**Psalm 74:21**   אַל יָשֹׁב דַּךְ נִכְלָם עָנִי וְאֶבְיֹון יְֽהַלְלוּ שְׁמֶֽךָ

**Psalm 74:22**   קוּמָה אֱלֹהִים רִיבָה רִיבֶךָ זְכֹר חֶרְפָּתְךָ מִנִּי נָבָל כָּל הַיֹּֽום

**Psalm 74:23**   אַל תִּשְׁכַּח קֹול צֹרְרֶיךָ שְׁאֹון קָמֶיךָ עֹלֶה תָמִֽיד 

**Psalm 75:1**   לַמְנַצֵּחַ אַל תַּשְׁחֵת מִזְמֹור לְאָסָף שִֽׁיר

**Psalm 75:2**   הֹודִינוּ לְּךָ  אֱֽ‍לֹהִים הֹודִינוּ וְקָרֹוב שְׁמֶךָ סִפְּרוּ נִפְלְאֹותֶֽיךָ

**Psalm 75:3**   כִּי אֶקַּח מֹועֵד אֲנִי מֵישָׁרִים אֶשְׁפֹּֽט

**Psalm 75:4**   נְֽמֹגִים אֶרֶץ וְכָל יֹשְׁבֶיהָ אָנֹכִי תִכַּנְתִּי עַמּוּדֶיהָ סֶּֽלָה

**Psalm 75:5**   אָמַרְתִּי לַֽהֹולְלִים אַל תָּהֹלּוּ וְלָרְשָׁעִים אַל תָּרִימוּ קָֽרֶן

**Psalm 75:6**   אַל תָּרִימוּ לַמָּרֹום קַרְנְכֶם תְּדַבְּרוּ בְצַוָּאר עָתָֽק

**Psalm 75:7**   כִּי לֹא מִמֹּוצָא וּמִֽמַּעֲרָב וְלֹא מִמִּדְבַּר הָרִֽים

**Psalm 75:8**   כִּֽי אֱלֹהִים שֹׁפֵט זֶה יַשְׁפִּיל וְזֶה יָרִֽים

**Psalm 75:9**   כִּי כֹוס בְּֽיַד יְהוָה וְיַיִן חָמַר  מָלֵא מֶסֶךְ וַיַּגֵּר מִזֶּה אַךְ שְׁמָרֶיהָ יִמְצוּ יִשְׁתּוּ כֹּל רִשְׁעֵי אָֽרֶץ

**Psalm 75:10**   וַאֲנִי אַגִּיד לְעֹלָם אֲזַמְּרָה לֵאלֹהֵי יַעֲקֹֽב

**Psalm 75:11**   וְכָל קַרְנֵי רְשָׁעִים אֲגַדֵּעַ תְּרֹומַמְנָה קַֽרְנֹות צַדִּֽיק 

**Psalm 76:1**   לַמְנַצֵּחַ בִּנְגִינֹת מִזְמֹור לְאָסָף שִֽׁיר

**Psalm 76:2**   נֹודָע בִּֽיהוּדָה אֱלֹהִים בְּיִשְׂרָאֵל גָּדֹול שְׁמֹֽו

**Psalm 76:3**   וַיְהִי בְשָׁלֵם סֻכֹּו וּמְעֹונָתֹו בְצִיֹּֽון

**Psalm 76:4**   שָׁמָּה שִׁבַּר רִשְׁפֵי קָשֶׁת מָגֵן וְחֶרֶב וּמִלְחָמָה סֶֽלָה

**Psalm 76:5**   נָאֹור אַתָּה אַדִּיר מֵֽהַרְרֵי טָֽרֶף

**Psalm 76:6**   אֶשְׁתֹּולְלוּ  אַבִּירֵי לֵב נָמוּ שְׁנָתָם וְלֹא מָצְאוּ כָל אַנְשֵׁי חַיִל יְדֵיהֶֽם

**Psalm 76:7**   מִגַּעֲרָתְךָ אֱלֹהֵי יַעֲקֹב נִרְדָּם וְרֶכֶב וָסֽוּס

**Psalm 76:8**   אַתָּה  נֹורָא אַתָּה וּמִֽי יַעֲמֹד לְפָנֶיךָ מֵאָז אַפֶּֽךָ

**Psalm 76:9**   מִשָּׁמַיִם הִשְׁמַעְתָּ דִּין אֶרֶץ יָֽרְאָה וְשָׁקָֽטָה

**Psalm 76:10**   בְּקוּם לַמִּשְׁפָּט אֱלֹהִים לְהֹושִׁיעַ כָּל עַנְוֵי אֶרֶץ סֶֽלָה

**Psalm 76:11**   כִּֽי חֲמַת אָדָם תֹּודֶךָּ שְׁאֵרִית חֵמֹת תַּחְגֹּֽר

**Psalm 76:12**   נִֽדֲרוּ וְשַׁלְּמוּ לַיהוָה אֱֽ‍לֹהֵיכֶם כָּל סְבִיבָיו יֹובִילוּ שַׁי לַמֹּורָֽא

**Psalm 76:13**   יִבְצֹר רוּחַ נְגִידִים נֹורָא לְמַלְכֵי אָֽרֶץ 

**Psalm 77:1**   לַמְנַצֵּחַ עַֽל ידיתון יְדוּתוּן לְאָסָף מִזְמֹֽור

**Psalm 77:2**   קֹולִי אֶל אֱלֹהִים וְאֶצְעָקָה קֹולִי אֶל אֱלֹהִים וְהַאֲזִין אֵלָֽי

**Psalm 77:3**   בְּיֹום צָרָתִי אֲדֹנָי דָּרָשְׁתִּי יָדִי  לַיְלָה נִגְּרָה וְלֹא תָפוּג מֵאֲנָה הִנָּחֵם נַפְשִֽׁי

**Psalm 77:4**   אֶזְכְּרָה אֱלֹהִים וְאֶֽהֱמָיָה אָשִׂיחָה  וְתִתְעַטֵּף רוּחִי סֶֽלָה

**Psalm 77:5**   אָחַזְתָּ שְׁמֻרֹות עֵינָי נִפְעַמְתִּי וְלֹא אֲדַבֵּֽר

**Psalm 77:6**   חִשַּׁבְתִּי יָמִים מִקֶּדֶם שְׁנֹות עֹולָמִֽים

**Psalm 77:7**   אֶֽזְכְּרָה נְגִינָתִי בַּלָּיְלָה עִם לְבָבִי אָשִׂיחָה וַיְחַפֵּשׂ רוּחִֽי

**Psalm 77:8**   הַֽלְעֹולָמִים יִזְנַח  אֲדֹנָי וְלֹֽא יֹסִיף לִרְצֹות עֹֽוד

**Psalm 77:9**   הֶאָפֵס לָנֶצַח חַסְדֹּו גָּמַר אֹמֶר לְדֹר וָדֹֽר

**Psalm 77:10**   הֲשָׁכַח חַנֹּות אֵל אִם קָפַץ בְּאַף רַחֲמָיו סֶֽלָה

**Psalm 77:11**   וָאֹמַר חַלֹּותִי הִיא שְׁנֹות יְמִין עֶלְיֹֽון

**Psalm 77:12**   אזכיר אֶזְכֹּור מַֽעַלְלֵי יָהּ כִּֽי אֶזְכְּרָה מִקֶּדֶם פִּלְאֶֽךָ

**Psalm 77:13**   וְהָגִיתִי בְכָל פָּעֳלֶךָ וּֽבַעֲלִילֹותֶיךָ אָשִֽׂיחָה

**Psalm 77:14**   אֱלֹהִים בַּקֹּדֶשׁ דַּרְכֶּךָ מִי אֵל גָּדֹול כֵּֽאלֹהִֽים

**Psalm 77:15**   אַתָּה הָאֵל עֹשֵׂה פֶלֶא הֹודַעְתָּ בָעַמִּים עֻזֶּֽךָ

**Psalm 77:16**   גָּאַלְתָּ בִּזְרֹועַ עַמֶּךָ בְּנֵי יַעֲקֹב וְיֹוסֵף סֶֽלָה

**Psalm 77:17**   רָאוּךָ מַּיִם  אֱֽ‍לֹהִים רָאוּךָ מַּיִם יָחִילוּ אַף יִרְגְּזוּ תְהֹמֹֽות

**Psalm 77:18**   זֹרְמוּ מַיִם  עָבֹות קֹול נָתְנוּ שְׁחָקִים אַף חֲצָצֶיךָ יִתְהַלָּֽכוּ

**Psalm 77:19**   קֹול רַעַמְךָ  בַּגַּלְגַּל הֵאִירוּ בְרָקִים תֵּבֵל רָגְזָה וַתִּרְעַשׁ הָאָֽרֶץ

**Psalm 77:20**   בַּיָּם דַּרְכֶּךָ ושביליך וּֽשְׁבִֽילְךָ בְּמַיִם רַבִּים וְעִקְּבֹותֶיךָ לֹא נֹדָֽעוּ

**Psalm 77:21**   נָחִיתָ כַצֹּאן עַמֶּךָ בְּֽיַד מֹשֶׁה וְאַהֲרֹֽן 

**Psalm 78:1**   מַשְׂכִּיל לְאָסָף הַאֲזִינָה עַמִּי תֹּורָתִי הַטּוּ אָזְנְכֶם לְאִמְרֵי פִֽי

**Psalm 78:2**   אֶפְתְּחָה בְמָשָׁל פִּי אַבִּיעָה חִידֹות מִנִּי קֶֽדֶם

**Psalm 78:3**   אֲשֶׁר שָׁמַעְנוּ וַנֵּדָעֵם וַאֲבֹותֵינוּ סִפְּרוּ לָֽנוּ

**Psalm 78:4**   לֹא נְכַחֵד  מִבְּנֵיהֶם לְדֹור אַחֲרֹון מְֽסַפְּרִים תְּהִלֹּות יְהוָה וֶעֱזוּזֹו וְנִפְלְאֹותָיו אֲשֶׁר עָשָֽׂה

**Psalm 78:5**   וַיָּקֶם עֵדוּת  בְּֽיַעֲקֹב וְתֹורָה שָׂם בְּיִשְׂרָאֵל אֲשֶׁר צִוָּה אֶת אֲבֹותֵינוּ לְהֹודִיעָם לִבְנֵיהֶֽם

**Psalm 78:6**   לְמַעַן יֵדְעוּ  דֹּור אַחֲרֹון בָּנִים יִוָּלֵדוּ יָקֻמוּ וִֽיסַפְּרוּ לִבְנֵיהֶֽם

**Psalm 78:7**   וְיָשִׂימוּ בֵֽאלֹהִים כִּסְלָם וְלֹא יִשְׁכְּחוּ מַֽעַלְלֵי אֵל וּמִצְוֺתָיו יִנְצֹֽרוּ

**Psalm 78:8**   וְלֹא יִהְיוּ  כַּאֲבֹותָם דֹּור סֹורֵר וּמֹרֶה דֹּור לֹא הֵכִין לִבֹּו וְלֹא נֶאֶמְנָה אֶת אֵל רוּחֹֽו

**Psalm 78:9**   בְּֽנֵי אֶפְרַיִם נֹושְׁקֵי רֹומֵי קָשֶׁת הָפְכוּ בְּיֹום קְרָֽב

**Psalm 78:10**   לֹא שָׁמְרוּ בְּרִית אֱלֹהִים וּבְתֹורָתֹו מֵאֲנוּ לָלֶֽכֶת

**Psalm 78:11**   וַיִּשְׁכְּחוּ עֲלִילֹותָיו וְנִפְלְאֹותָיו אֲשֶׁר הֶרְאָֽם

**Psalm 78:12**   נֶגֶד אֲבֹותָם עָשָׂה פֶלֶא בְּאֶרֶץ מִצְרַיִם שְׂדֵה צֹֽעַן

**Psalm 78:13**   בָּקַע יָם וַיַּֽעֲבִירֵם וַֽיַּצֶּב מַיִם כְּמֹו נֵֽד

**Psalm 78:14**   וַיַּנְחֵם בֶּעָנָן יֹומָם וְכָל הַלַּיְלָה בְּאֹור אֵֽשׁ

**Psalm 78:15**   יְבַקַּע צֻרִים בַּמִּדְבָּר וַיַּשְׁקְ כִּתְהֹמֹות רַבָּֽה

**Psalm 78:16**   וַיֹּוצִא נֹוזְלִים מִסָּלַע וַיֹּורֶד כַּנְּהָרֹות מָֽיִם

**Psalm 78:17**   וַיֹּוסִיפוּ עֹוד לַחֲטֹא לֹו לַֽמְרֹות עֶלְיֹון בַּצִּיָּֽה

**Psalm 78:18**   וַיְנַסּוּ אֵל בִּלְבָבָם לִֽשְׁאָל אֹכֶל לְנַפְשָֽׁם

**Psalm 78:19**   וַֽיְדַבְּרוּ בֵּֽאלֹהִים אָמְרוּ הֲיוּכַל אֵל לַעֲרֹךְ שֻׁלְחָן בַּמִּדְבָּֽר

**Psalm 78:20**   הֵן הִכָּה צוּר  וַיָּזוּבוּ מַיִם וּנְחָלִים יִשְׁטֹפוּ הֲגַם לֶחֶם יוּכַל תֵּת אִם יָכִין שְׁאֵר לְעַמֹּֽו

**Psalm 78:21**   לָכֵן  שָׁמַע יְהוָה וַֽיִּתְעַבָּר וְאֵשׁ נִשְּׂקָה בְיַעֲקֹב וְגַם אַף עָלָה בְיִשְׂרָאֵֽל

**Psalm 78:22**   כִּי לֹא הֶאֱמִינוּ בֵּאלֹהִים וְלֹא בָטְחוּ בִּֽישׁוּעָתֹֽו

**Psalm 78:23**   וַיְצַו שְׁחָקִים מִמָּעַל וְדַלְתֵי שָׁמַיִם פָּתָֽח

**Psalm 78:24**   וַיַּמְטֵר עֲלֵיהֶם מָן לֶאֱכֹל וּדְגַן שָׁמַיִם נָתַן לָֽמֹו

**Psalm 78:25**   לֶחֶם אַבִּירִים אָכַל אִישׁ צֵידָה שָׁלַח לָהֶם לָשֹֽׂבַע

**Psalm 78:26**   יַסַּע קָדִים בַּשָּׁמָיִם וַיְנַהֵג בְּעֻזֹּו תֵימָֽן

**Psalm 78:27**   וַיַּמְטֵר עֲלֵיהֶם כֶּעָפָר שְׁאֵר וּֽכְחֹול יַמִּים עֹוף כָּנָֽף

**Psalm 78:28**   וַיַּפֵּל בְּקֶרֶב מַחֲנֵהוּ סָבִיב לְמִשְׁכְּנֹתָֽיו

**Psalm 78:29**   וַיֹּאכְלוּ וַיִּשְׂבְּעוּ מְאֹד וְתַֽאֲוָתָם יָבִא לָהֶֽם

**Psalm 78:30**   לֹא זָרוּ מִתַּאֲוָתָם עֹוד אָכְלָם בְּפִיהֶֽם

**Psalm 78:31**   וְאַף אֱלֹהִים  עָלָה בָהֶם וַֽיַּהֲרֹג בְּמִשְׁמַנֵּיהֶם וּבַחוּרֵי יִשְׂרָאֵל הִכְרִֽיעַ

**Psalm 78:32**   בְּכָל זֹאת חָֽטְאוּ עֹוד וְלֹֽא הֶאֱמִינוּ בְּנִפְלְאֹותָֽיו

**Psalm 78:33**   וַיְכַל בַּהֶבֶל יְמֵיהֶם וּשְׁנֹותָם בַּבֶּהָלָֽה

**Psalm 78:34**   אִם הֲרָגָם וּדְרָשׁוּהוּ וְשָׁבוּ וְשִֽׁחֲרוּ אֵֽל

**Psalm 78:35**   וַֽיִּזְכְּרוּ כִּֽי אֱלֹהִים צוּרָם וְאֵל עֶלְיֹון גֹּאֲלָֽם

**Psalm 78:36**   וַיְפַתּוּהוּ בְּפִיהֶם וּבִלְשֹׁונָם יְכַזְּבוּ לֹֽו

**Psalm 78:37**   וְלִבָּם לֹא נָכֹון עִמֹּו וְלֹא נֶאֶמְנוּ בִּבְרִיתֹֽו

**Psalm 78:38**   וְהוּא רַחוּם  יְכַפֵּר עָוֺן וְֽלֹא יַשְׁחִית וְהִרְבָּה לְהָשִׁיב אַפֹּו וְלֹֽא יָעִיר כָּל חֲמָתֹֽו

**Psalm 78:39**   וַיִּזְכֹּר כִּי בָשָׂר הֵמָּה רוּחַ הֹולֵךְ וְלֹא יָשֽׁוּב

**Psalm 78:40**   כַּמָּה יַמְרוּהוּ בַמִּדְבָּר יַעֲצִיבוּהוּ בִּֽישִׁימֹֽון

**Psalm 78:41**   וַיָּשׁוּבוּ וַיְנַסּוּ אֵל וּקְדֹושׁ יִשְׂרָאֵל הִתְווּ

**Psalm 78:42**   לֹא זָכְרוּ אֶת יָדֹו יֹום אֲֽ‍שֶׁר פָּדָם מִנִּי צָֽר

**Psalm 78:43**   אֲשֶׁר שָׂם בְּמִצְרַיִם אֹֽתֹותָיו וּמֹופְתָיו בִּשְׂדֵה צֹֽעַן

**Psalm 78:44**   וַיַּהֲפֹךְ לְדָם יְאֹרֵיהֶם וְנֹזְלֵיהֶם בַּל יִשְׁתָּיֽוּן

**Psalm 78:45**   יְשַׁלַּח בָּהֶם עָרֹב וַיֹּאכְלֵם וּצְפַרְדֵּעַ וַתַּשְׁחִיתֵֽם

**Psalm 78:46**   וַיִּתֵּן לֶחָסִיל יְבוּלָם וִֽיגִיעָם לָאַרְבֶּֽה

**Psalm 78:47**   יַהֲרֹג בַּבָּרָד גַּפְנָם וְשִׁקְמֹותָם בַּֽחֲנָמַֽל

**Psalm 78:48**   וַיַּסְגֵּר לַבָּרָד בְּעִירָם וּמִקְנֵיהֶם לָרְשָׁפִֽים

**Psalm 78:49**   יְשַׁלַּח בָּם  חֲרֹון אַפֹּו עֶבְרָה וָזַעַם וְצָרָה מִשְׁלַחַת מַלְאֲכֵי רָעִֽים

**Psalm 78:50**   יְפַלֵּס נָתִיב לְאַפֹּו לֹא חָשַׂךְ מִמָּוֶת נַפְשָׁם וְחַיָּתָם לַדֶּבֶר הִסְגִּֽיר

**Psalm 78:51**   וַיַּךְ כָּל בְּכֹור בְּמִצְרָיִם רֵאשִׁית אֹונִים בְּאָהֳלֵי חָֽם

**Psalm 78:52**   וַיַּסַּע כַּצֹּאן עַמֹּו וַֽיְנַהֲגֵם כַּעֵדֶר בַּמִּדְבָּֽר

**Psalm 78:53**   וַיַּנְחֵם לָבֶטַח וְלֹא פָחָדוּ וְאֶת אֹויְבֵיהֶם כִּסָּה הַיָּֽם

**Psalm 78:54**   וַיְבִיאֵם אֶל גְּבוּל קָדְשֹׁו הַר זֶה קָנְתָה יְמִינֹֽו

**Psalm 78:55**   וַיְגָרֶשׁ מִפְּנֵיהֶם  גֹּויִם וַֽיַּפִּילֵם בְּחֶבֶל נַחֲלָה וַיַּשְׁכֵּן בְּאָהֳלֵיהֶם שִׁבְטֵי יִשְׂרָאֵֽל

**Psalm 78:56**   וַיְנַסּוּ וַיַּמְרוּ אֶת אֱלֹהִים עֶלְיֹון וְעֵדֹותָיו לֹא שָׁמָֽרוּ

**Psalm 78:57**   וַיִּסֹּגוּ וַֽיִּבְגְּדוּ כַּאֲבֹותָם נֶהְפְּכוּ כְּקֶשֶׁת רְמִיָּֽה

**Psalm 78:58**   וַיַּכְעִיסוּהוּ בְּבָמֹותָם וּבִפְסִילֵיהֶם יַקְנִיאֽוּהוּ

**Psalm 78:59**   שָׁמַע אֱלֹהִים וַֽיִּתְעַבָּר וַיִּמְאַס מְאֹד בְּיִשְׂרָאֵֽל

**Psalm 78:60**   וַיִּטֹּשׁ מִשְׁכַּן שִׁלֹו אֹהֶל שִׁכֵּן בָּאָדָֽם

**Psalm 78:61**   וַיִּתֵּן לַשְּׁבִי עֻזֹּו וְֽתִפְאַרְתֹּו בְיַד צָֽר

**Psalm 78:62**   וַיַּסְגֵּר לַחֶרֶב עַמֹּו וּבְנַחֲלָתֹו הִתְעַבָּֽר

**Psalm 78:63**   בַּחוּרָיו אָֽכְלָה אֵשׁ וּבְתוּלֹתָיו לֹא הוּלָּֽלוּ

**Psalm 78:64**   כֹּהֲנָיו בַּחֶרֶב נָפָלוּ וְאַלְמְנֹתָיו לֹא תִבְכֶּֽינָה

**Psalm 78:65**   וַיִּקַץ כְּיָשֵׁן  אֲדֹנָי כְּגִבֹּור מִתְרֹונֵן מִיָּֽיִן

**Psalm 78:66**   וַיַּךְ צָרָיו אָחֹור חֶרְפַּת עֹולָם נָתַן לָֽמֹו

**Psalm 78:67**   וַיִּמְאַס בְּאֹהֶל יֹוסֵף וּֽבְשֵׁבֶט אֶפְרַיִם לֹא בָחָֽר

**Psalm 78:68**   וַיִּבְחַר אֶת שֵׁבֶט יְהוּדָה אֶֽת הַר צִיֹּון אֲשֶׁר אָהֵֽב

**Psalm 78:69**   וַיִּבֶן כְּמֹו רָמִים מִקְדָּשֹׁו כְּאֶרֶץ יְסָדָהּ לְעֹולָֽם

**Psalm 78:70**   וַיִּבְחַר בְּדָוִד עַבְדֹּו וַיִּקָּחֵהוּ מִֽמִּכְלְאֹת צֹֽאן

**Psalm 78:71**   מֵאַחַר עָלֹות הֱבִיאֹו לִרְעֹות בְּיַעֲקֹב עַמֹּו וּבְיִשְׂרָאֵל נַחֲלָתֹֽו

**Psalm 78:72**   וַיִּרְעֵם כְּתֹם לְבָבֹו וּבִתְבוּנֹות כַּפָּיו יַנְחֵֽם 

**Psalm 79:1**   מִזְמֹור לְאָסָף אֱֽ‍לֹהִים בָּאוּ גֹויִם  בְּֽנַחֲלָתֶךָ טִמְּאוּ אֶת הֵיכַל קָדְשֶׁךָ שָׂמוּ אֶת יְרוּשָׁלִַ͏ם לְעִיִּֽים

**Psalm 79:2**   נָֽתְנוּ אֶת נִבְלַת עֲבָדֶיךָ מַאֲכָל לְעֹוף הַשָּׁמָיִם בְּשַׂר חֲסִידֶיךָ לְחַיְתֹו אָֽרֶץ

**Psalm 79:3**   שָׁפְכוּ דָמָם  כַּמַּיִם סְֽבִיבֹות יְֽרוּשָׁלִָם וְאֵין קֹובֵֽר

**Psalm 79:4**   הָיִינוּ חֶרְפָּה לִשְׁכֵנֵינוּ לַעַג וָקֶלֶס לִסְבִיבֹותֵֽינוּ

**Psalm 79:5**   עַד מָה יְהוָה תֶּאֱנַף לָנֶצַח תִּבְעַר כְּמֹו אֵשׁ קִנְאָתֶֽךָ

**Psalm 79:6**   שְׁפֹךְ חֲמָתְךָ אֶֽל הַגֹּויִם אֲשֶׁר לֹא יְדָעוּךָ וְעַל מַמְלָכֹות אֲשֶׁר בְּשִׁמְךָ לֹא קָרָֽאוּ

**Psalm 79:7**   כִּי אָכַל אֶֽת יַעֲקֹב וְֽאֶת נָוֵהוּ הֵשַֽׁמּוּ

**Psalm 79:8**   אַֽל תִּזְכָּר לָנוּ עֲוֺנֹת רִאשֹׁנִים מַהֵר יְקַדְּמוּנוּ רַחֲמֶיךָ כִּי דַלֹּונוּ מְאֹֽד

**Psalm 79:9**   עָזְרֵנוּ  אֱלֹהֵי יִשְׁעֵנוּ עַל דְּבַר כְּבֹֽוד שְׁמֶךָ וְהַצִּילֵנוּ וְכַפֵּר עַל חַטֹּאתֵינוּ לְמַעַן שְׁמֶֽךָ

**Psalm 79:10**   לָמָּה  יֹאמְרוּ הַגֹּויִם אַיֵּה אֱֽ‍לֹהֵיהֶם יִוָּדַע בגיים בַּגֹּויִם לְעֵינֵינוּ נִקְמַת דַּֽם עֲבָדֶיךָ הַשָּׁפֽוּךְ

**Psalm 79:11**   תָּבֹוא לְפָנֶיךָ אֶנְקַת אָסִיר כְּגֹדֶל זְרֹועֲךָ הֹותֵר בְּנֵי תְמוּתָֽה

**Psalm 79:12**   וְהָשֵׁב לִשְׁכֵנֵינוּ שִׁבְעָתַיִם אֶל חֵיקָם חֶרְפָּתָם אֲשֶׁר חֵרְפוּךָ אֲדֹנָֽ͏י

**Psalm 79:13**   וַאֲנַחְנוּ עַמְּךָ  וְצֹאן מַרְעִיתֶךָ נֹודֶה לְּךָ לְעֹולָם לְדֹר וָדֹר נְסַפֵּר תְּהִלָּתֶֽךָ 

**Psalm 80:1**   לַמְנַצֵּחַ אֶל שֹׁשַׁנִּים עֵדוּת לְאָסָף מִזְמֹֽור

**Psalm 80:2**   רֹעֵה יִשְׂרָאֵל  הַאֲזִינָה נֹהֵג כַּצֹּאן יֹוסֵף יֹשֵׁב הַכְּרוּבִים הֹופִֽיעָה

**Psalm 80:3**   לִפְנֵי אֶפְרַיִם  וּבִנְיָמִן וּמְנַשֶּׁה עֹורְרָה אֶת גְּבֽוּרָתֶךָ וּלְכָה לִישֻׁעָתָה לָּֽנוּ

**Psalm 80:4**   אֱלֹהִים הֲשִׁיבֵנוּ וְהָאֵר פָּנֶיךָ וְנִוָּשֵֽׁעָה

**Psalm 80:5**   יְהוָה אֱלֹהִים צְבָאֹות עַד מָתַי עָשַׁנְתָּ בִּתְפִלַּת עַמֶּֽךָ

**Psalm 80:6**   הֶאֱכַלְתָּם לֶחֶם דִּמְעָה וַתַּשְׁקֵמֹו בִּדְמָעֹות שָׁלִֽישׁ

**Psalm 80:7**   תְּשִׂימֵנוּ מָדֹון לִשְׁכֵנֵינוּ וְאֹיְבֵינוּ יִלְעֲגוּ לָֽמֹו

**Psalm 80:8**   אֱלֹהִים צְבָאֹות הֲשִׁיבֵנוּ וְהָאֵר פָּנֶיךָ וְנִוָּשֵֽׁעָה

**Psalm 80:9**   גֶּפֶן מִמִּצְרַיִם תַּסִּיעַ תְּגָרֵשׁ גֹּויִם וַתִּטָּעֶֽהָ

**Psalm 80:10**   פִּנִּיתָ לְפָנֶיהָ וַתַּשְׁרֵשׁ שָׁרָשֶׁיהָ וַתְּמַלֵּא אָֽרֶץ

**Psalm 80:11**   כָּסּוּ הָרִים צִלָּהּ וַעֲנָפֶיהָ אַֽרְזֵי אֵֽל

**Psalm 80:12**   תְּשַׁלַּח קְצִירֶהָ עַד יָם וְאֶל נָהָר יֹֽונְקֹותֶֽיהָ

**Psalm 80:13**   לָמָּה פָּרַצְתָּ גְדֵרֶיהָ וְאָרוּהָ כָּל עֹבְרֵי דָֽרֶךְ

**Psalm 80:14**   יְכַרְסְמֶנָּֽה חֲזִיר מִיָּעַר וְזִיז שָׂדַי יִרְעֶֽנָּה

**Psalm 80:15**   אֱלֹהִים צְבָאֹות שֽׁוּב נָא הַבֵּט מִשָּׁמַיִם וּרְאֵה וּפְקֹד גֶּפֶן זֹֽאת

**Psalm 80:16**   וְכַנָּה אֲשֶׁר נָטְעָה יְמִינֶךָ וְעַל בֵּן אִמַּצְתָּה לָּֽךְ

**Psalm 80:17**   שְׂרֻפָה בָאֵשׁ כְּסוּחָה מִגַּעֲרַת פָּנֶיךָ יֹאבֵֽדוּ

**Psalm 80:18**   תְּֽהִי יָדְךָ עַל אִישׁ יְמִינֶךָ עַל בֶּן אָדָם אִמַּצְתָּ לָּֽךְ

**Psalm 80:19**   וְלֹא נָסֹוג מִמֶּךָּ תְּחַיֵּנוּ וּבְשִׁמְךָ נִקְרָֽא

**Psalm 80:20**   יְהוָה אֱלֹהִים צְבָאֹות הֲשִׁיבֵנוּ הָאֵר פָּנֶיךָ וְנִוָּשֵֽׁעָה 

**Psalm 81:1**   לַמְנַצֵּחַ  עַֽל הַגִּתִּית לְאָסָֽף

**Psalm 81:2**   הַרְנִינוּ לֵאלֹהִים עוּזֵּנוּ הָרִיעוּ לֵאלֹהֵי יַעֲקֹֽב

**Psalm 81:3**   שְֽׂאוּ זִמְרָה וּתְנוּ תֹף כִּנֹּור נָעִים עִם נָֽבֶל

**Psalm 81:4**   תִּקְעוּ בַחֹדֶשׁ שֹׁופָר בַּכֵּסֶה לְיֹום חַגֵּֽנוּ

**Psalm 81:5**   כִּי חֹק לְיִשְׂרָאֵל הוּא מִשְׁפָּט לֵאלֹהֵי יַעֲקֹֽב

**Psalm 81:6**   עֵדוּת  בִּֽיהֹוסֵף שָׂמֹו בְּצֵאתֹו עַל אֶרֶץ מִצְרָיִם שְׂפַת לֹא יָדַעְתִּי אֶשְׁמָֽע

**Psalm 81:7**   הֲסִירֹותִי מִסֵּבֶל שִׁכְמֹו כַּפָּיו מִדּוּד תַּעֲבֹֽרְנָה

**Psalm 81:8**   בַּצָּרָה קָרָאתָ וָאֲחַלְּצֶךָּ אֶעֶנְךָ בְּסֵתֶר רַעַם אֶבְחָֽנְךָ עַל מֵי מְרִיבָה סֶֽלָה

**Psalm 81:9**   שְׁמַע עַמִּי וְאָעִידָה בָּךְ יִשְׂרָאֵל אִם תִּֽשְׁמַֽע לִֽי

**Psalm 81:10**   לֹֽא יִהְיֶה בְךָ אֵל זָר וְלֹא תִשְׁתַּחֲוֶה לְאֵל נֵכָֽר

**Psalm 81:11**   אָנֹכִי  יְהוָה אֱלֹהֶיךָ הַֽמַּעַלְךָ מֵאֶרֶץ מִצְרָיִם הַרְחֶב פִּיךָ וַאֲמַלְאֵֽהוּ

**Psalm 81:12**   וְלֹא שָׁמַע עַמִּי לְקֹולִי וְיִשְׂרָאֵל לֹא אָבָה לִֽי

**Psalm 81:13**   וָֽאֲשַׁלְּחֵהוּ בִּשְׁרִירוּת לִבָּם יֵלְכוּ בְּֽמֹועֲצֹותֵיהֶֽם

**Psalm 81:14**   לוּ עַמִּי שֹׁמֵעַֽ לִי יִשְׂרָאֵל בִּדְרָכַי יְהַלֵּֽכוּ

**Psalm 81:15**   כִּמְעַט אֹויְבֵיהֶם אַכְנִיעַ וְעַל צָרֵיהֶם אָשִׁיב יָדִֽי

**Psalm 81:16**   מְשַׂנְאֵי יְהוָה יְכַֽחֲשׁוּ לֹו וִיהִי עִתָּם לְעֹולָֽם

**Psalm 81:17**   וַֽ͏יַּאֲכִילֵהוּ מֵחֵלֶב חִטָּה וּמִצּוּר דְּבַשׁ אַשְׂבִּיעֶֽךָ 

**Psalm 82:1**   מִזְמֹור לְאָסָף אֱֽ‍לֹהִים נִצָּב בַּעֲדַת אֵל בְּקֶרֶב אֱלֹהִים יִשְׁפֹּֽט

**Psalm 82:2**   עַד מָתַי תִּשְׁפְּטוּ עָוֶל וּפְנֵי רְשָׁעִים תִּשְׂאוּ סֶֽלָה

**Psalm 82:3**   שִׁפְטוּ דַל וְיָתֹום עָנִי וָרָשׁ הַצְדִּֽיקוּ

**Psalm 82:4**   פַּלְּטוּ דַל וְאֶבְיֹון מִיַּד רְשָׁעִים הַצִּֽילוּ

**Psalm 82:5**   לֹא יָֽדְעוּ  וְלֹא יָבִינוּ בַּחֲשֵׁכָה יִתְהַלָּכוּ יִמֹּוטוּ כָּל מֹוסְדֵי אָֽרֶץ

**Psalm 82:6**   אֲֽ‍נִי אָמַרְתִּי אֱלֹהִים אַתֶּם וּבְנֵי עֶלְיֹון כֻּלְּכֶֽם

**Psalm 82:7**   אָכֵן כְּאָדָם תְּמוּתוּן וּכְאַחַד הַשָּׂרִים תִּפֹּֽלוּ

**Psalm 82:8**   קוּמָה אֱלֹהִים שָׁפְטָה הָאָרֶץ כִּֽי אַתָּה תִנְחַל בְּכָל הַגֹּויִֽם 

**Psalm 83:1**   שִׁיר מִזְמֹור לְאָסָֽף

**Psalm 83:2**   אֱלֹהִים אַל דֳּמִי לָךְ אַל תֶּחֱרַשׁ וְאַל תִּשְׁקֹט אֵֽל

**Psalm 83:3**   כִּֽי הִנֵּה אֹויְבֶיךָ יֶהֱמָיוּן וּמְשַׂנְאֶיךָ נָשְׂאוּ רֹֽאשׁ

**Psalm 83:4**   עַֽל עַמְּךָ יַעֲרִימוּ סֹוד וְיִתְיָעֲצוּ עַל צְפוּנֶֽיךָ

**Psalm 83:5**   אָמְרוּ לְכוּ וְנַכְחִידֵם מִגֹּוי וְלֹֽא יִזָּכֵר שֵֽׁם יִשְׂרָאֵל עֹֽוד

**Psalm 83:6**   כִּי נֹועֲצוּ לֵב יַחְדָּו עָלֶיךָ בְּרִית יִכְרֹֽתוּ

**Psalm 83:7**   אָהֳלֵי אֱדֹום וְיִשְׁמְעֵאלִים מֹואָב וְהַגְרִֽ͏ים

**Psalm 83:8**   גְּבָל וְעַמֹּון וַעֲמָלֵק פְּלֶשֶׁת עִם יֹשְׁבֵי צֹֽור

**Psalm 83:9**   גַּם אַשּׁוּר נִלְוָה עִמָּם הָיוּ זְרֹועַ לִבְנֵי לֹוט סֶֽלָה

**Psalm 83:10**   עֲשֵֽׂה לָהֶם כְּמִדְיָן כְּֽסִֽיסְרָא כְיָבִין בְּנַחַל קִישֹֽׁון

**Psalm 83:11**   נִשְׁמְדוּ בְֽעֵין דֹּאר הָיוּ דֹמֶן לָאֲדָמָֽה

**Psalm 83:12**   שִׁיתֵמֹו נְדִיבֵמֹו כְּעֹרֵב וְכִזְאֵב וּֽכְזֶבַח וּכְצַלְמֻנָּע כָּל נְסִיכֵֽמֹו

**Psalm 83:13**   אֲשֶׁר אָמְרוּ נִירֲשָׁה לָּנוּ אֵת נְאֹות אֱלֹהִֽים

**Psalm 83:14**   אֱֽ‍לֹהַי שִׁיתֵמֹו כַגַּלְגַּל כְּקַשׁ לִפְנֵי רֽוּחַ

**Psalm 83:15**   כְּאֵשׁ תִּבְעַר יָעַר וּכְלֶהָבָה תְּלַהֵט הָרִֽים

**Psalm 83:16**   כֵּן תִּרְדְּפֵם בְּסַעֲרֶךָ וּבְסוּפָתְךָ תְבַהֲלֵֽם

**Psalm 83:17**   מַלֵּא פְנֵיהֶם קָלֹון וִֽיבַקְשׁוּ שִׁמְךָ יְהוָֽה

**Psalm 83:18**   יֵבֹשׁוּ וְיִבָּהֲלוּ עֲדֵי עַד וְֽיַחְפְּרוּ וְיֹאבֵֽדוּ

**Psalm 83:19**   וְֽיֵדְעוּ כִּֽי אַתָּה שִׁמְךָ יְהוָה לְבַדֶּךָ עֶלְיֹון עַל כָּל הָאָֽרֶץ 

**Psalm 84:1**   לַמְנַצֵּחַ עַֽל הַגִּתִּית לִבְנֵי קֹרַח מִזְמֹֽור

**Psalm 84:2**   מַה יְּדִידֹות מִשְׁכְּנֹותֶיךָ יְהוָה צְבָאֹֽות

**Psalm 84:3**   נִכְסְפָה וְגַם כָּלְתָה  נַפְשִׁי לְחַצְרֹות יְהוָה לִבִּי וּבְשָׂרִי יְרַנְּנוּ אֶל אֵֽל חָֽי

**Psalm 84:4**   גַּם צִפֹּור  מָצְאָה בַיִת וּדְרֹור  קֵן לָהּ אֲשֶׁר שָׁתָה אֶפְרֹחֶיהָ אֶֽת מִזְבְּחֹותֶיךָ יְהוָה צְבָאֹות מַלְכִּי וֵאלֹהָֽי

**Psalm 84:5**   אַשְׁרֵי יֹושְׁבֵי בֵיתֶךָ עֹוד יְֽהַלְלוּךָ סֶּֽלָה

**Psalm 84:6**   אַשְׁרֵי אָדָם עֹֽוז לֹו בָךְ מְסִלֹּות בִּלְבָבָֽם

**Psalm 84:7**   עֹבְרֵי  בְּעֵמֶק הַבָּכָא מַעְיָן יְשִׁיתוּהוּ גַּם בְּרָכֹות יַעְטֶה מֹורֶֽה

**Psalm 84:8**   יֵלְכוּ מֵחַיִל אֶל חָיִל יֵרָאֶה אֶל אֱלֹהִים בְּצִיֹּֽון

**Psalm 84:9**   יְהוָה אֱלֹהִים צְבָאֹות שִׁמְעָה תְפִלָּתִי הַאֲזִינָה אֱלֹהֵי יַעֲקֹב סֶֽלָה

**Psalm 84:10**   מָגִנֵּנוּ רְאֵה אֱלֹהִים וְהַבֵּט פְּנֵי מְשִׁיחֶֽךָ

**Psalm 84:11**   כִּי טֹֽוב יֹום בַּחֲצֵרֶיךָ מֵאָלֶף בָּחַרְתִּי הִסְתֹּופֵף בְּבֵית אֱלֹהַי מִדּוּר בְּאָהֳלֵי רֶֽשַׁע

**Psalm 84:12**   כִּי שֶׁמֶשׁ  וּמָגֵן יְהוָה אֱלֹהִים חֵן וְכָבֹוד יִתֵּן יְהוָה לֹא יִמְנַע טֹוב לַֽהֹלְכִים בְּתָמִֽים

**Psalm 84:13**   יְהוָה צְבָאֹות אַֽשְׁרֵי אָדָם בֹּטֵחַ בָּֽךְ 

**Psalm 85:1**   לַמְנַצֵּחַ  לִבְנֵי קֹרַח מִזְמֹֽור

**Psalm 85:2**   רָצִיתָ יְהוָה אַרְצֶךָ שַׁבְתָּ שבות שְׁבִית יַעֲקֹֽב

**Psalm 85:3**   נָשָׂאתָ עֲוֺן עַמֶּךָ כִּסִּיתָ כָל חַטָּאתָם סֶֽלָה

**Psalm 85:4**   אָסַפְתָּ כָל עֶבְרָתֶךָ הֱשִׁיבֹותָ מֵחֲרֹון אַפֶּֽךָ

**Psalm 85:5**   שׁוּבֵנוּ אֱלֹהֵי יִשְׁעֵנוּ וְהָפֵר כַּֽעַסְךָ עִמָּֽנוּ

**Psalm 85:6**   הַלְעֹולָם תֶּֽאֱנַף בָּנוּ תִּמְשֹׁךְ אַפְּךָ לְדֹר וָדֹֽר

**Psalm 85:7**   הֲֽ͏לֹא אַתָּה תָּשׁוּב תְּחַיֵּנוּ וְעַמְּךָ יִשְׂמְחוּ בָֽךְ

**Psalm 85:8**   הַרְאֵנוּ יְהוָה חַסְדֶּךָ וְיֶשְׁעֲךָ תִּתֶּן לָֽנוּ

**Psalm 85:9**   אֶשְׁמְעָה מַה יְדַבֵּר הָאֵל  יְהוָה כִּי  יְדַבֵּר שָׁלֹום אֶל עַמֹּו וְאֶל חֲסִידָיו וְֽאַל יָשׁוּבוּ לְכִסְלָֽה

**Psalm 85:10**   אַךְ  קָרֹוב לִירֵאָיו יִשְׁעֹו לִשְׁכֹּן כָּבֹוד בְּאַרְצֵֽנוּ

**Psalm 85:11**   חֶֽסֶד וֶאֱמֶת נִפְגָּשׁוּ צֶדֶק וְשָׁלֹום נָשָֽׁקוּ

**Psalm 85:12**   אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָֽף

**Psalm 85:13**   גַּם יְהוָה יִתֵּן הַטֹּוב וְאַרְצֵנוּ תִּתֵּן יְבוּלָֽהּ

**Psalm 85:14**   צֶדֶק לְפָנָיו יְהַלֵּךְ וְיָשֵׂם לְדֶרֶךְ פְּעָמָֽיו 

**Psalm 86:1**   תְּפִלָּה לְדָוִד הַטֵּֽה יְהוָה אָזְנְךָ עֲנֵנִי כִּֽי עָנִי וְאֶבְיֹון אָֽנִי

**Psalm 86:2**   שָֽׁמְרָה נַפְשִׁי כִּֽי חָסִיד אָנִי הֹושַׁע עַבְדְּךָ אַתָּה אֱלֹהַי הַבֹּוטֵחַ אֵלֶֽיךָ

**Psalm 86:3**   חָנֵּנִי אֲדֹנָי כִּי אֵלֶיךָ אֶקְרָא כָּל הַיֹּֽום

**Psalm 86:4**   שַׂמֵּחַ נֶפֶשׁ עַבְדֶּךָ כִּי אֵלֶיךָ אֲדֹנָי נַפְשִׁי אֶשָּֽׂא

**Psalm 86:5**   כִּֽי אַתָּה אֲדֹנָי טֹוב וְסַלָּח וְרַב חֶסֶד לְכָל קֹרְאֶֽיךָ

**Psalm 86:6**   הַאֲזִינָה יְהוָה תְּפִלָּתִי וְהַקְשִׁיבָה בְּקֹול תַּחֲנוּנֹותָֽי

**Psalm 86:7**   בְּיֹום צָרָתִי אֶקְרָאֶךָּ כִּי תַעֲנֵֽנִי

**Psalm 86:8**   אֵין כָּמֹוךָ בָאֱלֹהִים  אֲדֹנָי וְאֵין כְּֽמַעֲשֶֽׂיךָ

**Psalm 86:9**   כָּל גֹּויִם  אֲשֶׁר עָשִׂיתָ יָבֹואוּ  וְיִשְׁתַּחֲווּ לְפָנֶיךָ אֲדֹנָי וִֽיכַבְּדוּ לִשְׁמֶֽךָ

**Psalm 86:10**   כִּֽי גָדֹול אַתָּה וְעֹשֵׂה נִפְלָאֹות אַתָּה אֱלֹהִים לְבַדֶּֽךָ

**Psalm 86:11**   הֹורֵנִי יְהוָה  דַּרְכֶּךָ אֲהַלֵּךְ בַּאֲמִתֶּךָ יַחֵד לְבָבִי לְיִרְאָה שְׁמֶֽךָ

**Psalm 86:12**   אֹודְךָ  אֲדֹנָי אֱלֹהַי בְּכָל לְבָבִי וַאֲכַבְּדָה שִׁמְךָ לְעֹולָֽם

**Psalm 86:13**   כִּֽי חַסְדְּךָ גָּדֹול עָלָי וְהִצַּלְתָּ נַפְשִׁי מִשְּׁאֹול תַּחְתִּיָּֽ͏ה

**Psalm 86:14**   אֱלֹהִים  זֵדִים קָֽמוּ עָלַי וַעֲדַת עָרִיצִים בִּקְשׁוּ נַפְשִׁי וְלֹא שָׂמוּךָ לְנֶגְדָּֽם

**Psalm 86:15**   וְאַתָּה אֲדֹנָי אֵל רַחוּם וְחַנּוּן אֶרֶךְ אַפַּיִם וְרַב חֶסֶד וֶאֱמֶֽת

**Psalm 86:16**   פְּנֵה אֵלַי וְחָנֵּנִי תְּנָֽה עֻזְּךָ לְעַבְדֶּךָ וְהֹושִׁיעָה לְבֶן אֲמָתֶֽךָ

**Psalm 86:17**   עֲשֵֽׂה עִמִּי אֹות לְטֹובָה וְיִרְאוּ שֹׂנְאַי וְיֵבֹשׁוּ כִּֽי אַתָּה יְהוָה עֲזַרְתַּנִי וְנִחַמְתָּֽנִי 

**Psalm 87:1**   לִבְנֵי קֹרַח מִזְמֹור שִׁיר יְסוּדָתֹו בְּהַרְרֵי קֹֽדֶשׁ

**Psalm 87:2**   אֹהֵב יְהוָה שַׁעֲרֵי צִיֹּון מִכֹּל מִשְׁכְּנֹות יַעֲקֹֽב

**Psalm 87:3**   נִכְבָּדֹות מְדֻבָּר בָּךְ עִיר הָאֱלֹהִים סֶֽלָה

**Psalm 87:4**   אַזְכִּיר  רַהַב וּבָבֶל לְֽיֹדְעָי הִנֵּה פְלֶשֶׁת וְצֹור עִם כּוּשׁ זֶה יֻלַּד שָֽׁם

**Psalm 87:5**   וּֽלֲצִיֹּון  יֵאָמַר אִישׁ וְאִישׁ יֻלַּד בָּהּ וְהוּא יְכֹונְנֶהָ עֶלְיֹֽון

**Psalm 87:6**   יְֽהוָה יִסְפֹּר בִּכְתֹוב עַמִּים זֶה יֻלַּד שָׁם סֶֽלָה

**Psalm 87:7**   וְשָׁרִים כְּחֹלְלִים כָּֽל מַעְיָנַי בָּֽךְ 

**Psalm 88:1**   שִׁיר מִזְמֹור לִבְנֵי קֹרַח לַמְנַצֵּחַ עַל מָחֲלַת לְעַנֹּות מַשְׂכִּיל לְהֵימָן הָאֶזְרָחִֽי

**Psalm 88:2**   יְהוָה אֱלֹהֵי יְשׁוּעָתִי יֹום צָעַקְתִּי בַלַּיְלָה נֶגְדֶּֽךָ

**Psalm 88:3**   תָּבֹוא לְפָנֶיךָ תְּפִלָּתִי הַטֵּֽה אָזְנְךָ לְרִנָּתִֽי

**Psalm 88:4**   כִּֽי שָֽׂבְעָה בְרָעֹות נַפְשִׁי וְחַיַּי לִשְׁאֹול הִגִּֽיעוּ

**Psalm 88:5**   נֶחְשַׁבְתִּי עִם יֹורְדֵי בֹור הָיִיתִי כְּגֶבֶר אֵֽין אֱיָֽל

**Psalm 88:6**   בַּמֵּתִים חָפְשִׁי כְּמֹו חֲלָלִים  שֹׁכְבֵי קֶבֶר אֲשֶׁר לֹא זְכַרְתָּם עֹוד וְהֵמָּה מִיָּדְךָ נִגְזָֽרוּ

**Psalm 88:7**   שַׁתַּנִי בְּבֹור תַּחְתִּיֹּות בְּמַחֲשַׁכִּים בִּמְצֹלֹֽות

**Psalm 88:8**   עָלַי סָמְכָה חֲמָתֶךָ וְכָל מִשְׁבָּרֶיךָ עִנִּיתָ סֶּֽלָה

**Psalm 88:9**   הִרְחַקְתָּ מְיֻדָּעַי מִמֶּנִּי שַׁתַּנִי תֹועֵבֹות לָמֹו כָּלֻא וְלֹא אֵצֵֽא

**Psalm 88:10**   עֵינִי דָאֲבָה מִנִּי עֹנִי קְרָאתִיךָ יְהוָה בְּכָל יֹום שִׁטַּחְתִּי אֵלֶיךָ כַפָּֽי

**Psalm 88:11**   הֲלַמֵּתִים תַּעֲשֶׂה פֶּלֶא אִם רְפָאִים יָקוּמוּ  יֹודוּךָ סֶּֽלָה

**Psalm 88:12**   הַיְסֻפַּר בַּקֶּבֶר חַסְדֶּךָ אֱמֽוּנָתְךָ בָּאֲבַדֹּֽון

**Psalm 88:13**   הֲיִוָּדַע בַּחֹשֶׁךְ פִּלְאֶךָ וְצִדְקָתְךָ בְּאֶרֶץ נְשִׁיָּֽה

**Psalm 88:14**   וַאֲנִי  אֵלֶיךָ יְהוָה שִׁוַּעְתִּי וּבַבֹּקֶר תְּֽפִלָּתִי תְקַדְּמֶֽךָּ

**Psalm 88:15**   לָמָה יְהוָה תִּזְנַח נַפְשִׁי תַּסְתִּיר פָּנֶיךָ מִמֶּֽנִּי

**Psalm 88:16**   עָנִי אֲנִי וְגֹוֵעַ מִנֹּעַר נָשָׂאתִי אֵמֶיךָ אָפֽוּנָה

**Psalm 88:17**   עָלַי עָבְרוּ חֲרֹונֶיךָ בִּעוּתֶיךָ צִמְּתוּתֻֽנִי

**Psalm 88:18**   סַבּוּנִי כַמַּיִם כָּל הַיֹּום הִקִּיפוּ עָלַי יָֽחַד

**Psalm 88:19**   הִרְחַקְתָּ מִמֶּנִּי אֹהֵב וָרֵעַ מְֽיֻדָּעַי מַחְשָֽׁךְ 

**Psalm 89:1**   מַשְׂכִּיל לְאֵיתָן הָֽאֶזְרָחִֽי

**Psalm 89:2**   חַֽסְדֵי יְהוָה עֹולָם אָשִׁירָה לְדֹר וָדֹר  אֹודִיעַ אֱמוּנָתְךָ בְּפִֽי

**Psalm 89:3**   כִּֽי אָמַרְתִּי עֹולָם חֶסֶד יִבָּנֶה שָׁמַיִם  תָּכִן אֱמוּנָתְךָ בָהֶֽם

**Psalm 89:4**   כָּרַתִּֽי בְרִית לִבְחִירִי נִשְׁבַּעְתִּי לְדָוִד עַבְדִּֽי

**Psalm 89:5**   עַד עֹולָם אָכִין זַרְעֶךָ וּבָנִיתִי לְדֹר וָדֹור כִּסְאֲךָ סֶֽלָה

**Psalm 89:6**   וְיֹודוּ שָׁמַיִם פִּלְאֲךָ יְהוָה אַף אֱמֽוּנָתְךָ בִּקְהַל קְדֹשִֽׁים

**Psalm 89:7**   כִּי מִי בַשַּׁחַק יַעֲרֹךְ לַיהוָה יִדְמֶה לַיהוָה בִּבְנֵי אֵלִים

**Psalm 89:8**   אֵל נַעֲרָץ בְּסֹוד קְדֹשִׁים רַבָּה וְנֹורָא עַל כָּל סְבִיבָֽיו

**Psalm 89:9**   יְהוָה  אֱלֹהֵי צְבָאֹות מִֽי כָֽמֹוךָ חֲסִין  יָהּ וֶאֱמֽוּנָתְךָ סְבִיבֹותֶֽיךָ

**Psalm 89:10**   אַתָּה מֹושֵׁל בְּגֵאוּת הַיָּם בְּשֹׂוא גַלָּיו אַתָּה תְשַׁבְּחֵֽם

**Psalm 89:11**   אַתָּה דִכִּאתָ כֶחָלָל רָהַב בִּזְרֹועַ עֻזְּךָ פִּזַּרְתָּ אֹויְבֶֽיךָ

**Psalm 89:12**   לְךָ שָׁמַיִם אַף לְךָ אָרֶץ תֵּבֵל וּמְלֹאָהּ אַתָּה יְסַדְתָּֽם

**Psalm 89:13**   צָפֹון וְיָמִין אַתָּה בְרָאתָם תָּבֹור וְחֶרְמֹון בְּשִׁמְךָ יְרַנֵּֽנוּ

**Psalm 89:14**   לְךָ זְרֹועַ עִם גְּבוּרָה תָּעֹז יָדְךָ תָּרוּם יְמִינֶֽךָ

**Psalm 89:15**   צֶדֶק וּמִשְׁפָּט מְכֹון כִּסְאֶךָ חֶסֶד וֶאֱמֶת יְֽקַדְּמוּ פָנֶֽיךָ

**Psalm 89:16**   אַשְׁרֵי הָעָם יֹודְעֵי תְרוּעָה יְהוָה בְּֽאֹור פָּנֶיךָ יְהַלֵּכֽוּן

**Psalm 89:17**   בְּשִׁמְךָ יְגִילוּן כָּל הַיֹּום וּבְצִדְקָתְךָ יָרֽוּמוּ

**Psalm 89:18**   כִּֽי תִפְאֶרֶת עֻזָּמֹו אָתָּה וּבִרְצֹנְךָ תרים תָּרוּם קַרְנֵֽנוּ

**Psalm 89:19**   כִּי לַֽיהוָה מָֽגִנֵּנוּ וְלִקְדֹושׁ יִשְׂרָאֵל מַלְכֵּֽנוּ

**Psalm 89:20**   אָז דִּבַּרְתָּֽ בְחָזֹון לַֽחֲסִידֶיךָ וַתֹּאמֶר שִׁוִּיתִי עֵזֶר עַל גִּבֹּור הֲרִימֹותִי בָחוּר מֵעָֽם

**Psalm 89:21**   מָצָאתִי דָּוִד עַבְדִּי בְּשֶׁמֶן קָדְשִׁי מְשַׁחְתִּֽיו

**Psalm 89:22**   אֲשֶׁר יָדִי תִּכֹּון עִמֹּו אַף זְרֹועִי תְאַמְּצֶֽנּוּ

**Psalm 89:23**   לֹֽא יַשִּׁא אֹויֵב בֹּו וּבֶן עַוְלָה לֹא יְעַנֶּֽנּוּ

**Psalm 89:24**   וְכַתֹּותִי מִפָּנָיו צָרָיו וּמְשַׂנְאָיו אֶגֹּֽוף

**Psalm 89:25**   וֶֽאֶֽמוּנָתִי וְחַסְדִּי עִמֹּו וּבִשְׁמִי תָּרוּם קַרְנֹֽו

**Psalm 89:26**   וְשַׂמְתִּי בַיָּם יָדֹו וּֽבַנְּהָרֹות יְמִינֹֽו

**Psalm 89:27**   הוּא יִקְרָאֵנִי אָבִי אָתָּה אֵלִי וְצוּר יְשׁוּעָתִֽי

**Psalm 89:28**   אַף אָנִי בְּכֹור אֶתְּנֵהוּ עֶלְיֹון לְמַלְכֵי אָֽרֶץ

**Psalm 89:29**   לְעֹולָם אשמור אֶשְׁמָר לֹו חַסְדִּי וּבְרִיתִי נֶאֱמֶנֶת לֹֽו

**Psalm 89:30**   וְשַׂמְתִּי לָעַד זַרְעֹו וְכִסְאֹו כִּימֵי שָׁמָֽיִם

**Psalm 89:31**   אִם יַֽעַזְבוּ בָנָיו תֹּורָתִי וּבְמִשְׁפָּטַי לֹא יֵלֵכֽוּן

**Psalm 89:32**   אִם חֻקֹּתַי יְחַלֵּלוּ וּמִצְוֺתַי לֹא יִשְׁמֹֽרוּ

**Psalm 89:33**   וּפָקַדְתִּי בְשֵׁבֶט פִּשְׁעָם וּבִנְגָעִים עֲוֺנָֽם

**Psalm 89:34**   וְחַסְדִּי לֹֽא אָפִיר מֵֽעִמֹּו וְלֹֽא אֲשַׁקֵּר בֶּאֱמוּנָתִֽי

**Psalm 89:35**   לֹא אֲחַלֵּל בְּרִיתִי וּמֹוצָא שְׂפָתַי לֹא אֲשַׁנֶּֽה

**Psalm 89:36**   אַחַת נִשְׁבַּעְתִּי בְקָדְשִׁי אִֽם לְדָוִד אֲכַזֵּֽב

**Psalm 89:37**   זַרְעֹו לְעֹולָם יִהְיֶה וְכִסְאֹו כַשֶּׁמֶשׁ נֶגְדִּֽי

**Psalm 89:38**   כְּיָרֵחַ יִכֹּון עֹולָם וְעֵד בַּשַּׁחַק נֶאֱמָן סֶֽלָה

**Psalm 89:39**   וְאַתָּה זָנַחְתָּ וַתִּמְאָס הִתְעַבַּרְתָּ עִם מְשִׁיחֶֽךָ

**Psalm 89:40**   נֵאַרְתָּה בְּרִית עַבְדֶּךָ חִלַּלְתָּ לָאָרֶץ נִזְרֹֽו

**Psalm 89:41**   פָּרַצְתָּ כָל גְּדֵרֹתָיו שַׂמְתָּ מִבְצָרָיו מְחִתָּה

**Psalm 89:42**   שַׁסֻּהוּ כָּל עֹבְרֵי דָרֶךְ הָיָה חֶרְפָּה לִשְׁכֵנָֽ͏יו

**Psalm 89:43**   הֲרִימֹותָ יְמִין צָרָיו הִשְׂמַחְתָּ כָּל אֹויְבָֽיו

**Psalm 89:44**   אַף תָּשִׁיב צוּר חַרְבֹּו וְלֹא הֲקֵימֹתֹו בַּמִּלְחָמָֽה

**Psalm 89:45**   הִשְׁבַּתָּ מִטְּהָרֹו וְכִסְאֹו לָאָרֶץ מִגַּֽרְתָּה

**Psalm 89:46**   הִקְצַרְתָּ יְמֵי עֲלוּמָיו הֶֽעֱטִיתָ עָלָיו בּוּשָׁה סֶֽלָה

**Psalm 89:47**   עַד מָה יְהוָה תִּסָּתֵר לָנֶצַח תִּבְעַר כְּמֹו אֵשׁ חֲמָתֶֽךָ

**Psalm 89:48**   זְכָר אֲנִי מֶה חָלֶד עַל מַה שָּׁוְא בָּרָאתָ כָל בְּנֵי אָדָֽם

**Psalm 89:49**   מִי גֶבֶר יִֽחְיֶה וְלֹא יִרְאֶה מָּוֶת יְמַלֵּט נַפְשֹׁו מִיַּד שְׁאֹול סֶֽלָה

**Psalm 89:50**   אַיֵּה  חֲסָדֶיךָ הָרִאשֹׁנִים  אֲדֹנָי נִשְׁבַּעְתָּ לְדָוִד בֶּאֱמוּנָתֶֽךָ

**Psalm 89:51**   זְכֹר אֲדֹנָי חֶרְפַּת עֲבָדֶיךָ שְׂאֵתִי בְחֵיקִי כָּל רַבִּים עַמִּֽים

**Psalm 89:52**   אֲשֶׁר חֵרְפוּ אֹויְבֶיךָ  יְהוָה אֲשֶׁר חֵרְפוּ עִקְּבֹות מְשִׁיחֶֽךָ

**Psalm 89:53**   בָּרוּךְ יְהוָה לְעֹולָם אָמֵן  וְאָמֵֽן 

**Psalm 90:1**   תְּפִלָּה לְמֹשֶׁה אִֽישׁ הָאֱלֹהִים אֲֽ‍דֹנָי מָעֹון אַתָּה הָיִיתָ לָּנוּ בְּדֹר וָדֹֽר

**Psalm 90:2**   בְּטֶרֶם  הָרִים יֻלָּדוּ וַתְּחֹולֵֽל אֶרֶץ וְתֵבֵל וּֽמֵעֹולָם עַד עֹולָם אַתָּה אֵֽל

**Psalm 90:3**   תָּשֵׁב אֱנֹושׁ עַד דַּכָּא וַתֹּאמֶר שׁוּבוּ בְנֵי אָדָֽם

**Psalm 90:4**   כִּי אֶלֶף שָׁנִים בְּֽעֵינֶיךָ כְּיֹום אֶתְמֹול כִּי יַעֲבֹר וְאַשְׁמוּרָה בַלָּֽיְלָה

**Psalm 90:5**   זְרַמְתָּם שֵׁנָה יִהְיוּ בַּבֹּקֶר כֶּחָצִיר יַחֲלֹֽף

**Psalm 90:6**   בַּבֹּקֶר יָצִיץ וְחָלָף לָעֶרֶב יְמֹולֵל וְיָבֵֽשׁ

**Psalm 90:7**   כִּֽי כָלִינוּ בְאַפֶּךָ וּֽבַחֲמָתְךָ נִבְהָֽלְנוּ

**Psalm 90:8**   שת שַׁתָּה עֲוֺנֹתֵינוּ לְנֶגְדֶּךָ עֲלֻמֵנוּ לִמְאֹור פָּנֶֽיךָ

**Psalm 90:9**   כִּי כָל יָמֵינוּ פָּנוּ בְעֶבְרָתֶךָ כִּלִּינוּ שָׁנֵינוּ כְמֹו הֶֽגֶה

**Psalm 90:10**   יְמֵֽי שְׁנֹותֵינוּ בָהֶם שִׁבְעִים שָׁנָה וְאִם בִּגְבוּרֹת  שְׁמֹונִים שָׁנָה וְרָהְבָּם עָמָל וָאָוֶן כִּי גָז חִישׁ וַנָּעֻֽפָה

**Psalm 90:11**   מִֽי יֹודֵעַ עֹז אַפֶּךָ וּכְיִרְאָתְךָ עֶבְרָתֶֽךָ

**Psalm 90:12**   לִמְנֹות יָמֵינוּ כֵּן הֹודַע וְנָבִא לְבַב חָכְמָֽה

**Psalm 90:13**   שׁוּבָה יְהוָה עַד מָתָי וְהִנָּחֵם עַל עֲבָדֶֽיךָ

**Psalm 90:14**   שַׂבְּעֵנוּ בַבֹּקֶר חַסְדֶּךָ וּֽנְרַנְּנָה וְנִשְׂמְחָה בְּכָל יָמֵֽינוּ

**Psalm 90:15**   שַׂמְּחֵנוּ כִּימֹות עִנִּיתָנוּ שְׁנֹות רָאִינוּ רָעָֽה

**Psalm 90:16**   יֵרָאֶה אֶל עֲבָדֶיךָ פָעֳלֶךָ וַהֲדָרְךָ עַל בְּנֵיהֶֽם

**Psalm 90:17**   וִיהִי  נֹעַם אֲדֹנָי אֱלֹהֵינוּ עָלֵינוּ וּמַעֲשֵׂה יָדֵינוּ כֹּונְנָה עָלֵינוּ וּֽמַעֲשֵׂה יָדֵינוּ כֹּונְנֵֽהוּ 

**Psalm 91:1**   יֹשֵׁב בְּסֵתֶר עֶלְיֹון בְּצֵל שַׁדַּי יִתְלֹונָֽן

**Psalm 91:2**   אֹמַר לַֽיהוָה מַחְסִי וּמְצוּדָתִי אֱלֹהַי אֶבְטַח בֹּֽו

**Psalm 91:3**   כִּי הוּא יַצִּֽילְךָ מִפַּח יָקוּשׁ מִדֶּבֶר הַוֹּֽות

**Psalm 91:4**   בְּאֶבְרָתֹו  יָסֶךְ לָךְ וְתַֽחַת כְּנָפָיו תֶּחְסֶה צִנָּה וְֽסֹחֵרָה אֲמִתֹּֽו

**Psalm 91:5**   לֹא תִירָא מִפַּחַד לָיְלָה מֵחֵץ יָעוּף יֹומָֽם

**Psalm 91:6**   מִדֶּבֶר בָּאֹפֶל יַהֲלֹךְ מִקֶּטֶב יָשׁוּד צָהֳרָֽיִם

**Psalm 91:7**   יִפֹּל מִצִּדְּךָ  אֶלֶף וּרְבָבָה מִימִינֶךָ אֵלֶיךָ לֹא יִגָּֽשׁ

**Psalm 91:8**   רַק בְּעֵינֶיךָ תַבִּיט וְשִׁלֻּמַת רְשָׁעִים תִּרְאֶֽה

**Psalm 91:9**   כִּֽי אַתָּה יְהוָה מַחְסִי עֶלְיֹון שַׂמְתָּ מְעֹונֶֽךָ

**Psalm 91:10**   לֹֽא תְאֻנֶּה אֵלֶיךָ רָעָה וְנֶגַע לֹא יִקְרַב בְּאָהֳלֶֽךָ

**Psalm 91:11**   כִּי מַלְאָכָיו יְצַוֶּה לָּךְ לִשְׁמָרְךָ בְּכָל דְּרָכֶֽיךָ

**Psalm 91:12**   עַל כַּפַּיִם יִשָּׂאוּנְךָ פֶּן תִּגֹּף בָּאֶבֶן רַגְלֶֽךָ

**Psalm 91:13**   עַל שַׁחַל וָפֶתֶן תִּדְרֹךְ תִּרְמֹס כְּפִיר וְתַנִּֽין

**Psalm 91:14**   כִּי בִי חָשַׁק וַאֲפַלְּטֵהוּ אֲשַׂגְּבֵהוּ כִּֽי יָדַע שְׁמִֽי

**Psalm 91:15**   יִקְרָאֵנִי  וְֽאֶעֱנֵהוּ עִמֹּֽו אָנֹכִי בְצָרָה אֲחַלְּצֵהוּ וַֽאֲכַבְּדֵֽהוּ

**Psalm 91:16**   אֹרֶךְ יָמִים אַשְׂבִּיעֵהוּ וְאַרְאֵהוּ בִּֽישׁוּעָתִֽי 

**Psalm 92:1**   מִזְמֹור שִׁיר לְיֹום הַשַׁבָּֽת

**Psalm 92:2**   טֹוב לְהֹדֹות לַיהוָה וּלְזַמֵּר לְשִׁמְךָ עֶלְיֹֽון

**Psalm 92:3**   לְהַגִּיד בַּבֹּקֶר חַסְֽדֶּךָ וֶאֱמֽוּנָתְךָ בַּלֵּילֹֽות

**Psalm 92:4**   עֲֽ‍לֵי עָשֹׂור וַעֲלֵי נָבֶל עֲלֵי הִגָּיֹון בְּכִנֹּֽור

**Psalm 92:5**   כִּי שִׂמַּחְתַּנִי יְהוָה בְּפָעֳלֶךָ בְּֽמַעֲשֵׂי יָדֶיךָ אֲרַנֵּֽן

**Psalm 92:6**   מַה גָּדְלוּ מַעֲשֶׂיךָ יְהוָה מְאֹד עָמְקוּ מַחְשְׁבֹתֶֽיךָ

**Psalm 92:7**   אִֽישׁ בַּעַר לֹא יֵדָע וּכְסִיל לֹא יָבִין אֶת זֹֽאת

**Psalm 92:8**   בִּפְרֹחַ רְשָׁעִים  כְּמֹו עֵשֶׂב וַיָּצִיצוּ כָּל פֹּעֲלֵי אָוֶן לְהִשָּֽׁמְדָם עֲדֵי עַֽד

**Psalm 92:9**   וְאַתָּה מָרֹום לְעֹלָם יְהוָֽה

**Psalm 92:10**   כִּי הִנֵּה אֹיְבֶיךָ יְֽהוָה כִּֽי הִנֵּה אֹיְבֶיךָ יֹאבֵדוּ יִתְפָּרְדוּ כָּל פֹּעֲלֵי אָֽוֶן

**Psalm 92:11**   וַתָּרֶם כִּרְאֵים קַרְנִי בַּלֹּתִי בְּשֶׁמֶן רַעֲנָֽן

**Psalm 92:12**   וַתַּבֵּט עֵינִי בְּשׁוּרָי בַּקָּמִים עָלַי מְרֵעִים תִּשְׁמַעְנָה אָזְנָֽי

**Psalm 92:13**   צַדִּיק כַּתָּמָר יִפְרָח כְּאֶרֶז בַּלְּבָנֹון יִשְׂגֶּֽה

**Psalm 92:14**   שְׁתוּלִים בְּבֵית יְהוָה בְּחַצְרֹות אֱלֹהֵינוּ יַפְרִֽיחוּ

**Psalm 92:15**   עֹוד יְנוּבוּן בְּשֵׂיבָה דְּשֵׁנִים וְרַֽעֲנַנִּים יִהְיֽוּ

**Psalm 92:16**   לְהַגִּיד כִּֽי יָשָׁר יְהוָה צוּרִי וְֽלֹא עלתה עַוְלָתָה בֹּֽו 

**Psalm 93:1**   יְהוָה מָלָךְ גֵּאוּת לָבֵשׁ לָבֵשׁ יְהוָה עֹז הִתְאַזָּר אַף תִּכֹּון תֵּבֵל בַּל תִּמֹּֽוט

**Psalm 93:2**   נָכֹון כִּסְאֲךָ מֵאָז מֵֽעֹולָם אָֽתָּה

**Psalm 93:3**   נָשְׂאוּ נְהָרֹות  יְֽהוָה נָשְׂאוּ נְהָרֹות קֹולָם יִשְׂאוּ נְהָרֹות דָּכְיָֽם

**Psalm 93:4**   מִקֹּלֹות  מַיִם רַבִּים אַדִּירִים מִשְׁבְּרֵי יָם אַדִּיר בַּמָּרֹום יְהוָֽה

**Psalm 93:5**   עֵֽדֹתֶיךָ  נֶאֶמְנוּ מְאֹד לְבֵיתְךָ נַאֲוָה קֹדֶשׁ יְהוָה לְאֹרֶךְ יָמִֽים 

**Psalm 94:1**   אֵל נְקָמֹות יְהוָה אֵל נְקָמֹות הֹופִֽיעַ

**Psalm 94:2**   הִנָּשֵׂא שֹׁפֵט הָאָרֶץ הָשֵׁב גְּמוּל עַל גֵּאִֽים

**Psalm 94:3**   עַד מָתַי רְשָׁעִים  יְהוָה עַד מָתַי רְשָׁעִים יַעֲלֹֽזוּ

**Psalm 94:4**   יַבִּיעוּ יְדַבְּרוּ עָתָק יִֽתְאַמְּרוּ כָּל פֹּעֲלֵי אָֽוֶן

**Psalm 94:5**   עַמְּךָ יְהוָה יְדַכְּאוּ וְֽנַחֲלָתְךָ יְעַנּֽוּ

**Psalm 94:6**   אַלְמָנָה וְגֵר יַהֲרֹגוּ וִֽיתֹומִים יְרַצֵּֽחוּ

**Psalm 94:7**   וַיֹּאמְרוּ לֹא יִרְאֶה יָּהּ וְלֹא יָבִין אֱלֹהֵי יַעֲקֹֽב

**Psalm 94:8**   בִּינוּ בֹּעֲרִים בָּעָם וּכְסִילִים מָתַי תַּשְׂכִּֽילוּ

**Psalm 94:9**   הֲנֹטַֽע אֹזֶן הֲלֹא יִשְׁמָע אִֽם יֹצֵֽר עַיִן הֲלֹא יַבִּֽיט

**Psalm 94:10**   הֲיֹסֵר גֹּויִם הֲלֹא יֹוכִיחַ הַֽמְלַמֵּד אָדָם דָּֽעַת

**Psalm 94:11**   יְֽהוָה יֹדֵעַ מַחְשְׁבֹות אָדָם כִּי הֵמָּה הָֽבֶל

**Psalm 94:12**   אַשְׁרֵי  הַגֶּבֶר אֲשֶׁר תְּיַסְּרֶנּוּ יָּהּ וּֽמִתֹּורָתְךָ תְלַמְּדֶֽנּוּ

**Psalm 94:13**   לְהַשְׁקִיט לֹו מִימֵי רָע עַד יִכָּרֶה לָרָשָׁע שָֽׁחַת

**Psalm 94:14**   כִּי  לֹא יִטֹּשׁ יְהוָה עַמֹּו וְנַחֲלָתֹו לֹא יַעֲזֹֽב

**Psalm 94:15**   כִּֽי עַד צֶדֶק יָשׁוּב מִשְׁפָּט וְאַחֲרָיו כָּל יִשְׁרֵי לֵֽב

**Psalm 94:16**   מִֽי יָקוּם לִי עִם מְרֵעִים מִֽי יִתְיַצֵּב לִי עִם פֹּעֲלֵי אָֽוֶן

**Psalm 94:17**   לוּלֵי יְהוָה עֶזְרָתָה לִּי כִּמְעַט  שָֽׁכְנָה דוּמָה נַפְשִֽׁי

**Psalm 94:18**   אִם אָמַרְתִּי מָטָה רַגְלִי חַסְדְּךָ יְהוָה יִסְעָדֵֽנִי

**Psalm 94:19**   בְּרֹב שַׂרְעַפַּי בְּקִרְבִּי תַּנְחוּמֶיךָ יְֽשַׁעַשְׁעוּ נַפְשִֽׁי

**Psalm 94:20**   הַֽיְחָבְרְךָ כִּסֵּא הַוֹּות יֹצֵר עָמָל עֲלֵי חֹֽק

**Psalm 94:21**   יָגֹודּוּ עַל נֶפֶשׁ צַדִּיק וְדָם נָקִי יַרְשִֽׁיעוּ

**Psalm 94:22**   וַיְהִי יְהוָה לִי לְמִשְׂגָּב וֵאלֹהַי לְצוּר מַחְסִֽי

**Psalm 94:23**   וַיָּשֶׁב עֲלֵיהֶם  אֶת אֹונָם וּבְרָעָתָם יַצְמִיתֵם יַצְמִיתֵם יְהוָה אֱלֹהֵֽינוּ 

**Psalm 95:1**   לְכוּ נְרַנְּנָה לַיהוָה נָרִיעָה לְצוּר יִשְׁעֵֽנוּ

**Psalm 95:2**   נְקַדְּמָה פָנָיו בְּתֹודָה בִּזְמִרֹות נָרִיעַֽ לֹֽו

**Psalm 95:3**   כִּי אֵל גָּדֹול יְהוָה וּמֶלֶךְ גָּדֹול עַל כָּל אֱלֹהִֽים

**Psalm 95:4**   אֲשֶׁר בְּיָדֹו מֶחְקְרֵי אָרֶץ וְתֹועֲפֹות הָרִים לֹֽו

**Psalm 95:5**   אֲשֶׁר לֹו הַיָּם וְהוּא עָשָׂהוּ וְיַבֶּשֶׁת יָדָיו יָצָֽרוּ

**Psalm 95:6**   בֹּאוּ נִשְׁתַּחֲוֶה וְנִכְרָעָה נִבְרְכָה לִֽפְנֵי יְהוָה עֹשֵֽׂנוּ

**Psalm 95:7**   כִּי הוּא אֱלֹהֵינוּ וַאֲנַחְנוּ עַם מַרְעִיתֹו וְצֹאן יָדֹו הַיֹּום אִֽם בְּקֹלֹו תִשְׁמָֽעוּ

**Psalm 95:8**   אַל תַּקְשׁוּ לְבַבְכֶם כִּמְרִיבָה כְּיֹום מַסָּה בַּמִּדְבָּֽר

**Psalm 95:9**   אֲשֶׁר נִסּוּנִי אֲבֹותֵיכֶם בְּחָנוּנִי גַּם רָאוּ פָעֳלִֽ͏י

**Psalm 95:10**   אַרְבָּעִים שָׁנָה  אָקוּט בְּדֹור וָאֹמַר עַם תֹּעֵי לֵבָב הֵם וְהֵם לֹא יָדְעוּ דְרָכָֽי

**Psalm 95:11**   אֲשֶׁר נִשְׁבַּעְתִּי בְאַפִּי אִם יְבֹאוּן אֶל מְנוּחָתִֽי 

**Psalm 96:1**   שִׁירוּ לַיהוָה שִׁיר חָדָשׁ שִׁירוּ לַיהוָה כָּל הָאָֽרֶץ

**Psalm 96:2**   שִׁירוּ לַיהוָה בָּרֲכוּ שְׁמֹו בַּשְּׂרוּ מִיֹּֽום לְיֹום יְשׁוּעָתֹֽו

**Psalm 96:3**   סַפְּרוּ בַגֹּויִם כְּבֹודֹו בְּכָל הָֽעַמִּים נִפְלְאֹותָֽיו

**Psalm 96:4**   כִּי גָדֹול יְהוָה וּמְהֻלָּל מְאֹד נֹורָא הוּא עַל כָּל אֱלֹהִֽים

**Psalm 96:5**   כִּי  כָּל אֱלֹהֵי הָעַמִּים אֱלִילִים וַֽיהוָה שָׁמַיִם עָשָֽׂה

**Psalm 96:6**   הֹוד וְהָדָר לְפָנָיו עֹז וְתִפְאֶרֶת בְּמִקְדָּשֹֽׁו

**Psalm 96:7**   הָבוּ לַיהוָה מִשְׁפְּחֹות עַמִּים הָבוּ לַיהוָה כָּבֹוד וָעֹֽז

**Psalm 96:8**   הָבוּ לַיהוָה כְּבֹוד שְׁמֹו שְׂאֽוּ מִנְחָה וּבֹאוּ לְחַצְרֹותָֽיו

**Psalm 96:9**   הִשְׁתַּחֲווּ לַיהוָה בְּהַדְרַת קֹדֶשׁ חִילוּ מִפָּנָיו כָּל הָאָֽרֶץ

**Psalm 96:10**   אִמְרוּ בַגֹּויִם  יְהוָה מָלָךְ אַף תִּכֹּון תֵּבֵל בַּל תִּמֹּוט יָדִין עַמִּים בְּמֵישָׁרִֽים

**Psalm 96:11**   יִשְׂמְחוּ הַשָּׁמַיִם וְתָגֵל הָאָרֶץ יִֽרְעַם הַיָּם וּמְלֹאֹֽו

**Psalm 96:12**   יַעֲלֹז שָׂדַי וְכָל אֲשֶׁר בֹּו אָז יְרַנְּנוּ כָּל עֲצֵי יָֽעַר

**Psalm 96:13**   לִפְנֵי יְהוָה  כִּי בָא כִּי בָא לִשְׁפֹּט הָאָרֶץ יִשְׁפֹּֽט תֵּבֵל בְּצֶדֶק וְעַמִּים בֶּאֱמוּנָתֹֽו 

**Psalm 97:1**   יְהוָה מָלָךְ תָּגֵל הָאָרֶץ יִשְׂמְחוּ אִיִּים רַבִּֽים

**Psalm 97:2**   עָנָן וַעֲרָפֶל סְבִיבָיו צֶדֶק וּמִשְׁפָּט מְכֹון כִּסְאֹֽו

**Psalm 97:3**   אֵשׁ לְפָנָיו תֵּלֵךְ וּתְלַהֵט סָבִיב צָרָֽיו

**Psalm 97:4**   הֵאִירוּ בְרָקָיו תֵּבֵל רָאֲתָה וַתָּחֵל הָאָֽרֶץ

**Psalm 97:5**   הָרִים כַּדֹּונַג נָמַסּוּ מִלִּפְנֵי יְהוָה מִלִּפְנֵי אֲדֹון כָּל הָאָֽרֶץ

**Psalm 97:6**   הִגִּידוּ הַשָּׁמַיִם צִדְקֹו וְרָאוּ כָל הָעַמִּים כְּבֹודֹֽו

**Psalm 97:7**   יֵבֹשׁוּ  כָּל עֹבְדֵי פֶסֶל הַמִּֽתְהַלְלִים בָּאֱלִילִים הִשְׁתַּחֲווּ לֹו כָּל אֱלֹהִֽים

**Psalm 97:8**   שָׁמְעָה וַתִּשְׂמַח  צִיֹּון וַתָּגֵלְנָה בְּנֹות יְהוּדָה לְמַעַן מִשְׁפָּטֶיךָ יְהוָֽה

**Psalm 97:9**   כִּֽי אַתָּה יְהוָה עֶלְיֹון עַל כָּל הָאָרֶץ מְאֹד נַעֲלֵיתָ עַל כָּל אֱלֹהִֽים

**Psalm 97:10**   אֹהֲבֵי יְהוָה שִׂנְאוּ רָע שֹׁמֵר נַפְשֹׁות חֲסִידָיו מִיַּד רְשָׁעִים יַצִּילֵֽם

**Psalm 97:11**   אֹור זָרֻעַ לַצַּדִּיק וּֽלְיִשְׁרֵי לֵב שִׂמְחָֽה

**Psalm 97:12**   שִׂמְחוּ צַדִּיקִים בַּֽיהוָה וְהֹודוּ לְזֵכֶר קָדְשֹֽׁו 

**Psalm 98:1**   מִזְמֹור שִׁירוּ לַֽיהוָה  שִׁיר חָדָשׁ כִּֽי נִפְלָאֹות עָשָׂה הֹושִֽׁיעָה לֹּו יְמִינֹו וּזְרֹועַ קָדְשֹֽׁו

**Psalm 98:2**   הֹודִיעַ יְהוָה יְשׁוּעָתֹו לְעֵינֵי הַגֹּויִם גִּלָּה צִדְקָתֹֽו

**Psalm 98:3**   זָכַר חַסְדֹּו  וֶֽאֱֽמוּנָתֹו לְבֵית יִשְׂרָאֵל רָאוּ כָל אַפְסֵי אָרֶץ אֵת יְשׁוּעַת אֱלֹהֵֽינוּ

**Psalm 98:4**   הָרִיעוּ לַֽיהוָה כָּל הָאָרֶץ פִּצְחוּ וְרַנְּנוּ וְזַמֵּֽרוּ

**Psalm 98:5**   זַמְּרוּ לַיהוָה בְּכִנֹּור בְּכִנֹּור וְקֹול זִמְרָֽה

**Psalm 98:6**   בַּחֲצֹצְרֹות וְקֹול שֹׁופָר הָרִיעוּ לִפְנֵי  הַמֶּלֶךְ יְהוָֽה

**Psalm 98:7**   יִרְעַם הַיָּם וּמְלֹאֹו תֵּבֵל וְיֹשְׁבֵי בָֽהּ

**Psalm 98:8**   נְהָרֹות יִמְחֲאוּ כָף יַחַד הָרִים יְרַנֵּֽנוּ

**Psalm 98:9**   לִֽפְֽנֵי יְהוָה כִּי בָא לִשְׁפֹּט הָאָרֶץ יִשְׁפֹּֽט תֵּבֵל בְּצֶדֶק וְעַמִּים בְּמֵישָׁרִֽים 

**Psalm 99:1**   יְהוָה מָלָךְ יִרְגְּזוּ עַמִּים יֹשֵׁב כְּרוּבִים תָּנוּט הָאָֽרֶץ

**Psalm 99:2**   יְהוָה בְּצִיֹּון גָּדֹול וְרָם הוּא עַל כָּל הָֽעַמִּֽים

**Psalm 99:3**   יֹודוּ שִׁמְךָ גָּדֹול וְנֹורָא קָדֹושׁ הֽוּא

**Psalm 99:4**   וְעֹז מֶלֶךְ מִשְׁפָּט אָהֵב אַתָּה כֹּונַנְתָּ מֵישָׁרִים מִשְׁפָּט וּצְדָקָה בְּיַעֲקֹב  אַתָּה עָשִֽׂיתָ

**Psalm 99:5**   רֹֽומְמוּ יְהוָה אֱלֹהֵינוּ וְֽהִשְׁתַּחֲווּ לַהֲדֹם רַגְלָיו קָדֹושׁ הֽוּא

**Psalm 99:6**   מֹשֶׁה וְאַהֲרֹן  בְּֽכֹהֲנָיו וּשְׁמוּאֵל בְּקֹרְאֵי שְׁמֹו קֹרִאים אֶל יְהוָה וְהוּא יַעֲנֵֽם

**Psalm 99:7**   בְּעַמּוּד עָנָן יְדַבֵּר אֲלֵיהֶם שָׁמְרוּ עֵדֹתָיו וְחֹק נָֽתַן לָֽמֹו

**Psalm 99:8**   יְהוָה אֱלֹהֵינוּ אַתָּה עֲנִיתָם אֵל נֹשֵׂא הָיִיתָ לָהֶם וְנֹקֵם עַל עֲלִילֹותָֽם

**Psalm 99:9**   רֹֽומְמוּ יְהוָה אֱלֹהֵינוּ וְהִֽשְׁתַּחֲווּ לְהַר קָדְשֹׁו כִּֽי קָדֹושׁ יְהוָה אֱלֹהֵֽינוּ 

**Psalm 100:1**   מִזְמֹור לְתֹודָה הָרִיעוּ לַיהוָה כָּל הָאָֽרֶץ

**Psalm 100:2**   עִבְדוּ אֶת יְהוָה בְּשִׂמְחָה בֹּאוּ לְפָנָיו בִּרְנָנָֽה

**Psalm 100:3**   דְּעוּ כִּֽי יְהוָה הוּא אֱלֹהִים הֽוּא עָשָׂנוּ ולא וְלֹו אֲנַחְנוּ עַמֹּו וְצֹאן מַרְעִיתֹֽו

**Psalm 100:4**   בֹּאוּ שְׁעָרָיו  בְּתֹודָה חֲצֵרֹתָיו בִּתְהִלָּה הֹֽודוּ לֹו בָּרֲכוּ שְׁמֹֽו

**Psalm 100:5**   כִּי טֹוב יְהֹוָה לְעֹולָם חַסְדֹּו וְעַד דֹּר וָדֹר אֱמוּנָתֹֽו 

**Psalm 101:1**   לְדָוִד מִזְמֹור חֶֽסֶד וּמִשְׁפָּט אָשִׁירָה לְךָ יְהוָה אֲזַמֵּֽרָה

**Psalm 101:2**   אַשְׂכִּילָה  בְּדֶרֶךְ תָּמִים מָתַי תָּבֹוא אֵלָי אֶתְהַלֵּךְ בְּתָם לְבָבִי בְּקֶרֶב בֵּיתִֽי

**Psalm 101:3**   לֹֽא אָשִׁית  לְנֶגֶד עֵינַי דְּֽבַר בְּלִיָּעַל עֲשֹֽׂה סֵטִים שָׂנֵאתִי לֹא יִדְבַּק בִּֽי

**Psalm 101:4**   לֵבָב עִקֵּשׁ יָסוּר מִמֶּנִּי רָע לֹא אֵדָֽע

**Psalm 101:5**   מלושני מְלָשְׁנִי בַסֵּתֶר  רֵעֵהוּ אֹותֹו אַצְמִית גְּֽבַהּ עֵינַיִם וּרְחַב לֵבָב אֹתֹו לֹא אוּכָֽל

**Psalm 101:6**   עֵינַי  בְּנֶֽאֶמְנֵי אֶרֶץ לָשֶׁבֶת עִמָּדִי הֹלֵךְ בְּדֶרֶךְ תָּמִים הוּא יְשָׁרְתֵֽנִי

**Psalm 101:7**   לֹֽא יֵשֵׁב  בְּקֶרֶב בֵּיתִי עֹשֵׂה רְמִיָּה דֹּבֵר שְׁקָרִים לֹֽא יִכֹּון לְנֶגֶד עֵינָֽי

**Psalm 101:8**   לַבְּקָרִים אַצְמִית כָּל רִשְׁעֵי אָרֶץ לְהַכְרִית מֵֽעִיר יְהוָה כָּל פֹּעֲלֵי אָֽוֶן 

**Psalm 102:1**   תְּפִלָּה לְעָנִי כִֽי יַעֲטֹף וְלִפְנֵי יְהוָה יִשְׁפֹּךְ שִׂיחֹֽו

**Psalm 102:2**   יְהוָה שִׁמְעָה תְפִלָּתִי וְשַׁוְעָתִי אֵלֶיךָ תָבֹֽוא

**Psalm 102:3**   אַל תַּסְתֵּר פָּנֶיךָ  מִמֶּנִּי בְּיֹום צַר לִי הַטֵּֽה אֵלַי אָזְנֶךָ בְּיֹום אֶקְרָא מַהֵר עֲנֵֽנִי

**Psalm 102:4**   כִּֽי כָלוּ בְעָשָׁן יָמָי וְעַצְמֹותַי כְּמֹו קֵד נִחָֽרוּ

**Psalm 102:5**   הוּכָּֽה כָעֵשֶׂב וַיִּבַשׁ לִבִּי כִּֽי שָׁכַחְתִּי מֵאֲכֹל לַחְמִֽי

**Psalm 102:6**   מִקֹּול אַנְחָתִי דָּבְקָה עַצְמִי לִבְשָׂרִֽי

**Psalm 102:7**   דָּמִיתִי לִקְאַת מִדְבָּר הָיִיתִי כְּכֹוס חֳרָבֹֽות

**Psalm 102:8**   שָׁקַדְתִּי וָאֶֽהְיֶה כְּצִפֹּור בֹּודֵד עַל גָּֽג

**Psalm 102:9**   כָּל הַיֹּום חֵרְפוּנִי אֹויְבָי מְהֹולָלַי בִּי נִשְׁבָּֽעוּ

**Psalm 102:10**   כִּי אֵפֶר כַּלֶּחֶם אָכָלְתִּי וְשִׁקֻּוַי בִּבְכִי מָסָֽכְתִּי

**Psalm 102:11**   מִפְּנֵֽי זַֽעַמְךָ וְקִצְפֶּךָ כִּי נְשָׂאתַנִי וַתַּשְׁלִיכֵֽנִי

**Psalm 102:12**   יָמַי כְּצֵל נָטוּי וַאֲנִי כָּעֵשֶׂב אִיבָֽשׁ

**Psalm 102:13**   וְאַתָּה יְהוָה לְעֹולָם תֵּשֵׁב וְזִכְרְךָ לְדֹר וָדֹֽר

**Psalm 102:14**   אַתָּה תָקוּם תְּרַחֵם צִיֹּון כִּי עֵת לְחֶֽנְנָהּ כִּי בָא מֹועֵֽד

**Psalm 102:15**   כִּֽי רָצוּ עֲבָדֶיךָ אֶת אֲבָנֶיהָ וְֽאֶת עֲפָרָהּ יְחֹנֵֽנוּ

**Psalm 102:16**   וְיִֽירְאוּ גֹויִם אֶת שֵׁם יְהוָה וְֽכָל מַלְכֵי הָאָרֶץ אֶת כְּבֹודֶֽךָ

**Psalm 102:17**   כִּֽי בָנָה יְהוָה צִיֹּון נִרְאָה בִּכְבֹודֹֽו

**Psalm 102:18**   פָּנָה אֶל תְּפִלַּת הָעַרְעָר וְלֹֽא בָזָה אֶת תְּפִלָּתָֽם

**Psalm 102:19**   תִּכָּתֶב זֹאת לְדֹור אַחֲרֹון וְעַם נִבְרָא יְהַלֶּל יָֽהּ

**Psalm 102:20**   כִּֽי הִשְׁקִיף מִמְּרֹום קָדְשֹׁו יְהוָה מִשָּׁמַיִם  אֶל אֶרֶץ הִבִּֽיט

**Psalm 102:21**   לִשְׁמֹעַ אֶנְקַת אָסִיר לְפַתֵּחַ בְּנֵי תְמוּתָֽה

**Psalm 102:22**   לְסַפֵּר בְּצִיֹּון שֵׁם יְהוָה וּתְהִלָּתֹו בִּירוּשָׁלִָֽ͏ם

**Psalm 102:23**   בְּהִקָּבֵץ עַמִּים יַחְדָּו וּמַמְלָכֹות לַעֲבֹד אֶת יְהוָֽה

**Psalm 102:24**   עִנָּה בַדֶּרֶךְ כחו כֹּחִי קִצַּר יָמָֽי

**Psalm 102:25**   אֹמַר אֵלִי אַֽל תַּעֲלֵנִי בַּחֲצִי יָמָי בְּדֹור דֹּורִים שְׁנֹותֶֽיךָ

**Psalm 102:26**   לְפָנִים הָאָרֶץ יָסַדְתָּ וּֽמַעֲשֵׂה יָדֶיךָ שָׁמָֽיִם

**Psalm 102:27**   הֵמָּה  יֹאבֵדוּ וְאַתָּה תַעֲמֹד וְכֻלָּם כַּבֶּגֶד יִבְלוּ כַּלְּבוּשׁ תַּחֲלִיפֵם וְֽיַחֲלֹֽפוּ

**Psalm 102:28**   וְאַתָּה הוּא וּשְׁנֹותֶיךָ לֹא יִתָּֽמּוּ

**Psalm 102:29**   בְּנֵֽי עֲבָדֶיךָ יִשְׁכֹּונוּ וְזַרְעָם לְפָנֶיךָ יִכֹּֽון 

**Psalm 103:1**   לְדָוִד  בָּרֲכִי נַפְשִׁי אֶת יְהוָה וְכָל קְרָבַי אֶת שֵׁם קָדְשֹֽׁו

**Psalm 103:2**   בָּרֲכִי נַפְשִׁי אֶת יְהוָה וְאַל תִּשְׁכְּחִי כָּל גְּמוּלָֽיו

**Psalm 103:3**   הַסֹּלֵחַ לְכָל עֲוֺנֵכִי הָרֹפֵא לְכָל תַּחֲלֻאָֽיְכִי

**Psalm 103:4**   הַגֹּואֵל מִשַּׁחַת חַיָּיְכִי הַֽמְעַטְּרֵכִי חֶסֶד וְרַחֲמִֽים

**Psalm 103:5**   הַמַּשְׂבִּיעַ בַּטֹּוב עֶדְיֵךְ תִּתְחַדֵּשׁ כַּנֶּשֶׁר נְעוּרָֽיְכִי

**Psalm 103:6**   עֹשֵׂה צְדָקֹות יְהוָה וּמִשְׁפָּטִים לְכָל עֲשׁוּקִֽים

**Psalm 103:7**   יֹודִיעַ דְּרָכָיו לְמֹשֶׁה לִבְנֵי יִשְׂרָאֵל עֲלִילֹֽותָיו

**Psalm 103:8**   רַחוּם וְחַנּוּן יְהוָה אֶרֶךְ אַפַּיִם וְרַב חָֽסֶד

**Psalm 103:9**   לֹֽא לָנֶצַח יָרִיב וְלֹא לְעֹולָם יִטֹּֽור

**Psalm 103:10**   לֹא כַחֲטָאֵינוּ עָשָׂה לָנוּ וְלֹא כַעֲוֺנֹתֵינוּ גָּמַל עָלֵֽינוּ

**Psalm 103:11**   כִּי כִגְבֹהַּ שָׁמַיִם עַל הָאָרֶץ גָּבַר חַסְדֹּו עַל יְרֵאָֽיו

**Psalm 103:12**   כִּרְחֹק מִזְרָח מִֽמַּֽעֲרָב הִֽרְחִיק מִמֶּנּוּ אֶת פְּשָׁעֵֽינוּ

**Psalm 103:13**   כְּרַחֵם אָב עַל בָּנִים רִחַם יְהוָה עַל יְרֵאָֽיו

**Psalm 103:14**   כִּי הוּא יָדַע יִצְרֵנוּ זָכוּר כִּי עָפָר אֲנָֽחְנוּ

**Psalm 103:15**   אֱנֹושׁ כֶּחָצִיר יָמָיו כְּצִיץ הַשָּׂדֶה כֵּן יָצִֽיץ

**Psalm 103:16**   כִּי רוּחַ עָֽבְרָה בֹּו וְאֵינֶנּוּ וְלֹא יַכִּירֶנּוּ עֹוד מְקֹומֹֽו

**Psalm 103:17**   וְחֶסֶד יְהוָה  מֵעֹולָם וְעַד עֹולָם עַל יְרֵאָיו וְצִדְקָתֹו לִבְנֵי בָנִֽים

**Psalm 103:18**   לְשֹׁמְרֵי בְרִיתֹו וּלְזֹכְרֵי פִקֻּדָיו לַעֲשֹׂותָֽם

**Psalm 103:19**   יְֽהוָה בַּשָּׁמַיִם הֵכִין כִּסְאֹו וּמַלְכוּתֹו בַּכֹּל מָשָֽׁלָה

**Psalm 103:20**   בָּרֲכוּ יְהוָה מַלְאָכָיו גִּבֹּרֵי כֹחַ עֹשֵׂי דְבָרֹו לִשְׁמֹעַ בְּקֹול דְּבָרֹֽו

**Psalm 103:21**   בָּרֲכוּ יְהוָה כָּל צְבָאָיו מְשָׁרְתָיו עֹשֵׂי רְצֹונֹֽו

**Psalm 103:22**   בָּרֲכוּ יְהוָה  כָּֽל מַעֲשָׂיו בְּכָל מְקֹמֹות מֶמְשַׁלְתֹּו בָּרֲכִי נַפְשִׁי אֶת יְהוָֽה 

**Psalm 104:1**   בָּרֲכִי נַפְשִׁי אֶת יְהוָה יְהוָה אֱלֹהַי גָּדַלְתָּ מְּאֹד הֹוד וְהָדָר לָבָֽשְׁתָּ

**Psalm 104:2**   עֹֽטֶה אֹור כַּשַּׂלְמָה נֹוטֶה שָׁמַיִם כַּיְרִיעָֽה

**Psalm 104:3**   הַמְקָרֶֽה בַמַּיִם עֲֽ‍לִיֹּותָיו הַשָּׂם עָבִים רְכוּבֹו הַֽמְהַלֵּךְ עַל כַּנְפֵי רֽוּחַ

**Psalm 104:4**   עֹשֶׂה מַלְאָכָיו רוּחֹות מְשָׁרְתָיו אֵשׁ לֹהֵֽט

**Psalm 104:5**   יָֽסַד אֶרֶץ עַל מְכֹונֶיהָ בַּל תִּמֹּוט עֹולָם וָעֶֽד

**Psalm 104:6**   תְּהֹום כַּלְּבוּשׁ כִּסִּיתֹו עַל הָרִים יַֽעַמְדוּ מָֽיִם

**Psalm 104:7**   מִן גַּעֲרָתְךָ יְנוּסוּן מִן קֹול רַֽעַמְךָ יֵחָפֵזֽוּן

**Psalm 104:8**   יַעֲלוּ הָרִים יֵרְדוּ בְקָעֹות אֶל מְקֹום זֶה  יָסַדְתָּ לָהֶֽם

**Psalm 104:9**   גְּֽבוּל שַׂמְתָּ בַּל יַֽ͏עֲבֹרוּן בַּל יְשׁוּבוּן לְכַסֹּות הָאָֽרֶץ

**Psalm 104:10**   הַֽמְשַׁלֵּחַ מַעְיָנִים בַּנְּחָלִים בֵּין הָרִים יְהַלֵּכֽוּן

**Psalm 104:11**   יַשְׁקוּ כָּל חַיְתֹו שָׂדָי יִשְׁבְּרוּ פְרָאִים צְמָאָֽם

**Psalm 104:12**   עֲלֵיהֶם עֹוף הַשָּׁמַיִם יִשְׁכֹּון מִבֵּין עֳפָאיִם יִתְּנוּ קֹֽול

**Psalm 104:13**   מַשְׁקֶה הָרִים מֵעֲלִיֹּותָיו מִפְּרִי מַעֲשֶׂיךָ תִּשְׂבַּע הָאָֽרֶץ

**Psalm 104:14**   מַצְמִיחַ חָצִיר  לַבְּהֵמָה וְעֵשֶׂב לַעֲבֹדַת הָאָדָם לְהֹוצִיא לֶחֶם מִן הָאָֽרֶץ

**Psalm 104:15**   וְיַיִן  יְשַׂמַּח לְֽבַב אֱנֹושׁ לְהַצְהִיל פָּנִים מִשָּׁמֶן וְלֶחֶם לְֽבַב אֱנֹושׁ יִסְעָֽד

**Psalm 104:16**   יִשְׂבְּעוּ עֲצֵי יְהוָה אַֽרְזֵי לְבָנֹון אֲשֶׁר נָטָֽע

**Psalm 104:17**   אֲשֶׁר שָׁם צִפֳּרִים יְקַנֵּנוּ חֲסִידָה בְּרֹושִׁים בֵּיתָֽהּ

**Psalm 104:18**   הָרִים הַגְּבֹהִים לַיְּעֵלִים סְלָעִים מַחְסֶה לַֽשְׁפַנִּֽים

**Psalm 104:19**   עָשָׂה יָרֵחַ לְמֹועֲדִים שֶׁמֶשׁ יָדַע מְבֹואֹֽו

**Psalm 104:20**   תָּֽשֶׁת חֹשֶׁךְ וִיהִי לָיְלָה בֹּֽו תִרְמֹשׂ כָּל חַיְתֹו יָֽעַר

**Psalm 104:21**   הַכְּפִירִים שֹׁאֲגִים לַטָּרֶף וּלְבַקֵּשׁ מֵאֵל אָכְלָֽם

**Psalm 104:22**   תִּזְרַח הַשֶּׁמֶשׁ יֵאָסֵפוּן וְאֶל מְעֹונֹתָם יִרְבָּצֽוּן

**Psalm 104:23**   יֵצֵא אָדָם לְפָעֳלֹו וְֽלַעֲבֹדָתֹו עֲדֵי עָֽרֶב

**Psalm 104:24**   מָֽה רַבּוּ מַעֲשֶׂיךָ  יְֽהוָה כֻּלָּם בְּחָכְמָה עָשִׂיתָ מָלְאָה הָאָרֶץ קִנְיָנֶֽךָ

**Psalm 104:25**   זֶה  הַיָּם גָּדֹול וּרְחַב יָדָיִם שָֽׁם רֶמֶשׂ וְאֵין מִסְפָּר חַיֹּות קְטַנֹּות עִם גְּדֹלֹֽות

**Psalm 104:26**   שָׁם אֳנִיֹּות יְהַלֵּכוּן לִוְיָתָן זֶֽה יָצַרְתָּ לְשַֽׂחֶק בֹּֽו

**Psalm 104:27**   כֻּלָּם אֵלֶיךָ יְשַׂבֵּרוּן לָתֵת אָכְלָם בְּעִתֹּֽו

**Psalm 104:28**   תִּתֵּן לָהֶם יִלְקֹטוּן תִּפְתַּח יָֽדְךָ יִשְׂבְּעוּן טֹֽוב

**Psalm 104:29**   תַּסְתִּיר פָּנֶיךָ יִֽבָּהֵלוּן תֹּסֵף רוּחָם יִגְוָעוּן וְֽאֶל עֲפָרָם יְשׁוּבֽוּן

**Psalm 104:30**   תְּשַׁלַּח רוּחֲךָ יִבָּרֵאוּן וּתְחַדֵּשׁ פְּנֵי אֲדָמָֽה

**Psalm 104:31**   יְהִי כְבֹוד יְהוָה לְעֹולָם יִשְׂמַח יְהוָה בְּמַעֲשָֽׂיו

**Psalm 104:32**   הַמַּבִּיט לָאָרֶץ וַתִּרְעָד יִגַּע בֶּהָרִים וְֽיֶעֱשָֽׁנוּ

**Psalm 104:33**   אָשִׁירָה לַיהוָה בְּחַיָּי אֲזַמְּרָה לֵאלֹהַי בְּעֹודִֽי

**Psalm 104:34**   יֶעֱרַב עָלָיו שִׂיחִי אָנֹכִי אֶשְׂמַח בַּיהוָֽה

**Psalm 104:35**   יִתַּמּוּ חַטָּאִים  מִן הָאָרֶץ וּרְשָׁעִים  עֹוד אֵינָם בָּרֲכִי נַפְשִׁי אֶת יְהוָה הַֽלְלוּ יָֽהּ 

**Psalm 105:1**   הֹודוּ לַיהוָה קִרְאוּ בִשְׁמֹו הֹודִיעוּ בָעַמִּים עֲלִילֹותָֽיו

**Psalm 105:2**   שִֽׁירוּ לֹו זַמְּרוּ לֹו שִׂיחוּ בְּכָל נִפְלְאֹותָֽיו

**Psalm 105:3**   הִֽתְהַלְלוּ בְּשֵׁם קָדְשֹׁו יִשְׂמַח לֵב  מְבַקְשֵׁי יְהוָֽה

**Psalm 105:4**   דִּרְשׁוּ יְהוָה וְעֻזֹּו בַּקְּשׁוּ פָנָיו תָּמִֽיד

**Psalm 105:5**   זִכְרוּ נִפְלְאֹותָיו אֲשֶׁר עָשָׂה מֹפְתָיו וּמִשְׁפְּטֵי פִֽיו

**Psalm 105:6**   זֶרַע אַבְרָהָם עַבְדֹּו בְּנֵי יַעֲקֹב בְּחִירָֽיו

**Psalm 105:7**   הוּא יְהוָה אֱלֹהֵינוּ בְּכָל הָאָרֶץ מִשְׁפָּטָֽיו

**Psalm 105:8**   זָכַר לְעֹולָם בְּרִיתֹו דָּבָר צִוָּה לְאֶלֶף דֹּֽור

**Psalm 105:9**   אֲשֶׁר כָּרַת אֶת אַבְרָהָם וּשְׁבוּעָתֹו לְיִשְׂחָֽק

**Psalm 105:10**   וַיַּֽעֲמִידֶהָ לְיַעֲקֹב לְחֹק לְיִשְׂרָאֵל בְּרִית עֹולָֽם

**Psalm 105:11**   לֵאמֹר לְךָ אֶתֵּן אֶת אֶֽרֶץ כְּנָעַן חֶבֶל נַחֲלַתְכֶֽם

**Psalm 105:12**   בִּֽהְיֹותָם מְתֵי מִסְפָּר כִּמְעַט וְגָרִים בָּֽהּ

**Psalm 105:13**   וַֽיִּתְהַלְּכוּ מִגֹּוי אֶל גֹּוי מִמַּמְלָכָה אֶל עַם אַחֵֽר

**Psalm 105:14**   לֹֽא הִנִּיחַ אָדָם לְעָשְׁקָם וַיֹּוכַח עֲלֵיהֶם מְלָכִֽים

**Psalm 105:15**   אַֽל תִּגְּעוּ בִמְשִׁיחָי וְלִנְבִיאַי אַל תָּרֵֽעוּ

**Psalm 105:16**   וַיִּקְרָא רָעָב עַל הָאָרֶץ כָּֽל מַטֵּה לֶחֶם שָׁבָֽר

**Psalm 105:17**   שָׁלַח לִפְנֵיהֶם אִישׁ לְעֶבֶד נִמְכַּר יֹוסֵֽף

**Psalm 105:18**   עִנּוּ בַכֶּבֶל רגליו רַגְלֹו בַּרְזֶל בָּאָה נַפְשֹֽׁו

**Psalm 105:19**   עַד עֵת בֹּֽא דְבָרֹו אִמְרַת יְהוָה צְרָפָֽתְהוּ

**Psalm 105:20**   שָׁלַח מֶלֶךְ וַיַּתִּירֵהוּ מֹשֵׁל עַמִּים וַֽיְפַתְּחֵֽהוּ

**Psalm 105:21**   שָׂמֹו אָדֹון לְבֵיתֹו וּמֹשֵׁל בְּכָל קִנְיָנֹֽו

**Psalm 105:22**   לֶאְסֹר שָׂרָיו בְּנַפְשֹׁו וּזְקֵנָיו יְחַכֵּֽם

**Psalm 105:23**   וַיָּבֹא יִשְׂרָאֵל מִצְרָיִם וְיַעֲקֹב גָּר בְּאֶֽרֶץ חָֽם

**Psalm 105:24**   וַיֶּפֶר אֶת עַמֹּו מְאֹד וַיַּֽעֲצִמֵהוּ מִצָּרָֽיו

**Psalm 105:25**   הָפַךְ לִבָּם לִשְׂנֹא עַמֹּו לְהִתְנַכֵּל בַּעֲבָדָֽיו

**Psalm 105:26**   שָׁלַח מֹשֶׁה עַבְדֹּו אַהֲרֹן אֲשֶׁר בָּֽחַר בֹּֽו

**Psalm 105:27**   שָֽׂמוּ בָם דִּבְרֵי אֹתֹותָיו וּמֹפְתִים בְּאֶרֶץ חָֽם

**Psalm 105:28**   שָׁלַֽח חֹשֶׁךְ וַיַּחְשִׁךְ וְלֹֽא מָרוּ אֶת דברוו דְּבָרֹֽו

**Psalm 105:29**   הָפַךְ אֶת מֵימֵיהֶם לְדָם וַיָּמֶת אֶת דְּגָתָֽם

**Psalm 105:30**   שָׁרַץ אַרְצָם צְפַרְדְּעִים בְּחַדְרֵי מַלְכֵיהֶֽם

**Psalm 105:31**   אָמַר וַיָּבֹא עָרֹב כִּנִּים בְּכָל גְּבוּלָֽם

**Psalm 105:32**   נָתַן גִּשְׁמֵיהֶם בָּרָד אֵשׁ לֶהָבֹות בְּאַרְצָֽם

**Psalm 105:33**   וַיַּךְ גַּפְנָם וּתְאֵנָתָם וַיְשַׁבֵּר עֵץ גְּבוּלָֽם

**Psalm 105:34**   אָמַר וַיָּבֹא אַרְבֶּה וְיֶלֶק וְאֵין מִסְפָּֽר

**Psalm 105:35**   וַיֹּאכַל כָּל עֵשֶׂב בְּאַרְצָם וַיֹּאכַל פְּרִי אַדְמָתָֽם

**Psalm 105:36**   וַיַּךְ כָּל בְּכֹור בְּאַרְצָם רֵאשִׁית לְכָל אֹונָֽם

**Psalm 105:37**   וַֽיֹּוצִיאֵם בְּכֶסֶף וְזָהָב וְאֵין בִּשְׁבָטָיו כֹּושֵֽׁל

**Psalm 105:38**   שָׂמַח מִצְרַיִם בְּצֵאתָם כִּֽי נָפַל פַּחְדָּם עֲלֵיהֶֽם

**Psalm 105:39**   פָּרַשׂ עָנָן לְמָסָךְ וְאֵשׁ לְהָאִיר לָֽיְלָה

**Psalm 105:40**   שָׁאַל וַיָּבֵא שְׂלָו וְלֶחֶם שָׁמַיִם יַשְׂבִּיעֵֽם

**Psalm 105:41**   פָּתַח צוּר וַיָּזוּבוּ מָיִם הָלְכוּ בַּצִּיֹּות נָהָֽר

**Psalm 105:42**   כִּֽי זָכַר אֶת דְּבַר קָדְשֹׁו אֶֽת אַבְרָהָם עַבְדֹּֽו

**Psalm 105:43**   וַיֹּוצִא עַמֹּו בְשָׂשֹׂון בְּרִנָּה אֶת בְּחִירָֽיו

**Psalm 105:44**   וַיִּתֵּן לָהֶם אַרְצֹות גֹּויִם וַעֲמַל לְאֻמִּים יִירָֽשׁוּ

**Psalm 105:45**   בַּעֲבוּר  יִשְׁמְרוּ חֻקָּיו וְתֹורֹתָיו יִנְצֹרוּ הַֽלְלוּ יָֽהּ 

**Psalm 106:1**   הַֽלְלְויָהּ  הֹודוּ לַיהוָה כִּי טֹוב כִּי לְעֹולָם חַסְדֹּֽו

**Psalm 106:2**   מִי יְמַלֵּל גְּבוּרֹות יְהוָה יַשְׁמִיעַ כָּל תְּהִלָּתֹֽו

**Psalm 106:3**   אַשְׁרֵי שֹׁמְרֵי מִשְׁפָּט עֹשֵׂה צְדָקָה בְכָל עֵֽת

**Psalm 106:4**   זָכְרֵנִי יְהוָה בִּרְצֹון עַמֶּךָ פָּקְדֵנִי בִּישׁוּעָתֶֽךָ

**Psalm 106:5**   לִרְאֹות  בְּטֹובַת בְּחִירֶיךָ לִשְׂמֹחַ בְּשִׂמְחַת גֹּויֶךָ לְהִתְהַלֵּל עִם נַחֲלָתֶֽךָ

**Psalm 106:6**   חָטָאנוּ עִם אֲבֹותֵינוּ הֶעֱוִינוּ הִרְשָֽׁעְנוּ

**Psalm 106:7**   אֲבֹותֵינוּ בְמִצְרַיִם  לֹא הִשְׂכִּילוּ נִפְלְאֹותֶיךָ לֹא זָכְרוּ אֶת רֹב חֲסָדֶיךָ וַיַּמְרוּ עַל יָם בְּיַם סֽוּף

**Psalm 106:8**   וַֽיֹּושִׁיעֵם לְמַעַן שְׁמֹו לְהֹודִיעַ אֶת גְּבוּרָתֹֽו

**Psalm 106:9**   וַיִּגְעַר בְּיַם סוּף וַֽ͏יֶּחֱרָב וַיֹּולִיכֵם בַּתְּהֹמֹות כַּמִּדְבָּֽר

**Psalm 106:10**   וַֽיֹּושִׁיעֵם מִיַּד שֹׂונֵא וַיִּגְאָלֵם מִיַּד אֹויֵֽב

**Psalm 106:11**   וַיְכַסּוּ מַיִם צָרֵיהֶם אֶחָד מֵהֶם לֹא נֹותָֽר

**Psalm 106:12**   וַיַּאֲמִינוּ בִדְבָרָיו יָשִׁירוּ תְּהִלָּתֹֽו

**Psalm 106:13**   מִֽהֲרוּ שָׁכְחוּ מַעֲשָׂיו לֹֽא חִכּוּ לַעֲצָתֹֽו

**Psalm 106:14**   וַיִּתְאַוּוּ תַאֲוָה בַּמִּדְבָּר וַיְנַסּוּ אֵל בִּֽישִׁימֹֽון

**Psalm 106:15**   וַיִּתֵּן לָהֶם שֶׁאֱלָתָם וַיְשַׁלַּח רָזֹון בְּנַפְשָֽׁם

**Psalm 106:16**   וַיְקַנְאוּ לְמֹשֶׁה בַּֽמַּחֲנֶה לְאַהֲרֹן קְדֹושׁ יְהוָֽה

**Psalm 106:17**   תִּפְתַּח אֶרֶץ וַתִּבְלַע דָּתָן וַתְּכַס עַל עֲדַת אֲבִירָֽם

**Psalm 106:18**   וַתִּבְעַר אֵשׁ בַּעֲדָתָם לֶהָבָה תְּלַהֵט רְשָׁעִֽים

**Psalm 106:19**   יַעֲשׂוּ עֵגֶל בְּחֹרֵב וַיִּשְׁתַּחֲווּ לְמַסֵּכָֽה

**Psalm 106:20**   וַיָּמִירוּ אֶת כְּבֹודָם בְּתַבְנִית שֹׁור אֹכֵל עֵֽשֶׂב

**Psalm 106:21**   שָׁכְחוּ אֵל מֹושִׁיעָם עֹשֶׂה גְדֹלֹות בְּמִצְרָֽיִם

**Psalm 106:22**   נִפְלָאֹות בְּאֶרֶץ חָם נֹורָאֹות עַל יַם סֽוּף

**Psalm 106:23**   וַיֹּאמֶר לְֽהַשְׁמִידָם לוּלֵי מֹשֶׁה בְחִירֹו עָמַד בַּפֶּרֶץ לְפָנָיו לְהָשִׁיב חֲמָתֹו מֵֽהַשְׁחִֽית

**Psalm 106:24**   וַֽיִּמְאֲסוּ בְּאֶרֶץ חֶמְדָּה לֹֽא הֶאֱמִינוּ לִדְבָרֹֽו

**Psalm 106:25**   וַיֵּרָגְנוּ בְאָהֳלֵיהֶם לֹא שָׁמְעוּ בְּקֹול יְהוָֽה

**Psalm 106:26**   וַיִּשָּׂא יָדֹו לָהֶם לְהַפִּיל אֹותָם בַּמִּדְבָּֽר

**Psalm 106:27**   וּלְהַפִּיל זַרְעָם בַּגֹּויִם וּלְזָרֹותָם בָּאֲרָצֹֽות

**Psalm 106:28**   וַיִּצָּמְדוּ לְבַעַל פְּעֹור וַיֹּאכְלוּ זִבְחֵי מֵתִֽים

**Psalm 106:29**   וַיַּכְעִיסוּ בְּמַֽעַלְלֵיהֶם וַתִּפְרָץ בָּם מַגֵּפָֽה

**Psalm 106:30**   וַיַּעֲמֹד פִּֽינְחָס וַיְפַלֵּל וַתֵּעָצַר הַמַּגֵּפָֽה

**Psalm 106:31**   וַתֵּחָשֶׁב לֹו לִצְדָקָה לְדֹר וָדֹר עַד עֹולָֽם

**Psalm 106:32**   וַיַּקְצִיפוּ עַל מֵי מְרִיבָה וַיֵּרַע לְמֹשֶׁה בַּעֲבוּרָֽם

**Psalm 106:33**   כִּֽי הִמְרוּ אֶת רוּחֹו וַיְבַטֵּא בִּשְׂפָתָֽיו

**Psalm 106:34**   לֹֽא הִשְׁמִידוּ אֶת הָֽעַמִּים אֲשֶׁר אָמַר יְהוָה לָהֶֽם

**Psalm 106:35**   וַיִּתְעָרְבוּ בַגֹּויִם וַֽיִּלְמְדוּ מַֽעֲשֵׂיהֶֽם

**Psalm 106:36**   וַיַּעַבְדוּ אֶת עֲצַבֵּיהֶם וַיִּהְיוּ לָהֶם לְמֹוקֵֽשׁ

**Psalm 106:37**   וַיִּזְבְּחוּ אֶת בְּנֵיהֶם וְאֶת בְּנֹֽותֵיהֶם לַשֵּֽׁדִים

**Psalm 106:38**   וַיִּֽשְׁפְּכוּ דָם נָקִי דַּם בְּנֵיהֶם וּֽבְנֹותֵיהֶם אֲשֶׁר זִבְּחוּ לַעֲצַבֵּי כְנָעַן וַתֶּחֱנַף הָאָרֶץ בַּדָּמִֽים

**Psalm 106:39**   וַיִּטְמְאוּ בְמַעֲשֵׂיהֶם וַיִּזְנוּ בְּמַֽעַלְלֵיהֶֽם

**Psalm 106:40**   וַיִּֽחַר אַף יְהוָה בְּעַמֹּו וַיְתָעֵב אֶת נַחֲלָתֹֽו

**Psalm 106:41**   וַיִּתְּנֵם בְּיַד גֹּויִם וַֽיִּמְשְׁלוּ בָהֶם שֹׂנְאֵיהֶֽם

**Psalm 106:42**   וַיִּלְחָצוּם אֹויְבֵיהֶם וַיִּכָּנְעוּ תַּחַת יָדָֽם

**Psalm 106:43**   פְּעָמִים רַבֹּות יַצִּילֵם וְהֵמָּה יַמְרוּ בַעֲצָתָם וַיָּמֹכּוּ בַּעֲוֺנָֽם

**Psalm 106:44**   וַיַּרְא בַּצַּר לָהֶם בְּשָׁמְעֹו אֶת רִנָּתָֽם

**Psalm 106:45**   וַיִּזְכֹּר לָהֶם בְּרִיתֹו וַיִּנָּחֵם כְּרֹב חסדו חֲסָדָֽיו

**Psalm 106:46**   וַיִּתֵּן אֹותָם לְרַחֲמִים לִפְנֵי כָּל שֹׁובֵיהֶֽם

**Psalm 106:47**   הֹושִׁיעֵנוּ  יְהוָה אֱלֹהֵינוּ וְקַבְּצֵנוּ מִֽן הַגֹּויִם לְהֹדֹות לְשֵׁם קָדְשֶׁךָ לְהִשְׁתַּבֵּחַ בִּתְהִלָּתֶֽךָ

**Psalm 106:48**   בָּרוּךְ יְהוָה אֱלֹהֵי יִשְׂרָאֵל מִן הָעֹולָם  וְעַד הָעֹולָם וְאָמַר כָּל הָעָם אָמֵן הַֽלְלוּ יָֽהּ 

**Psalm 107:1**   הֹדוּ לַיהוָה כִּי טֹוב כִּי לְעֹולָם חַסְדֹּֽו

**Psalm 107:2**   יֹאמְרוּ גְּאוּלֵי יְהוָה אֲשֶׁר גְּאָלָם מִיַּד צָֽר

**Psalm 107:3**   וּֽמֵאֲרָצֹות קִבְּצָם מִמִּזְרָח וּמִֽמַּעֲרָב מִצָּפֹון וּמִיָּֽם

**Psalm 107:4**   תָּעוּ בַמִּדְבָּר בִּישִׁימֹון דָּרֶךְ עִיר מֹושָׁב לֹא מָצָֽאוּ

**Psalm 107:5**   רְעֵבִים גַּם צְמֵאִים נַפְשָׁם בָּהֶם תִּתְעַטָּֽף

**Psalm 107:6**   וַיִּצְעֲקוּ אֶל יְהוָה בַּצַּר לָהֶם מִמְּצֽוּקֹותֵיהֶם יַצִּילֵֽם

**Psalm 107:7**   וַיַּֽ͏דְרִיכֵם בְּדֶרֶךְ יְשָׁרָה לָלֶכֶת אֶל עִיר מֹושָֽׁב

**Psalm 107:8**   יֹודוּ לַיהוָה חַסְדֹּו וְנִפְלְאֹותָיו לִבְנֵי אָדָֽם

**Psalm 107:9**   כִּי הִשְׂבִּיעַ נֶפֶשׁ שֹׁקֵקָה וְנֶפֶשׁ רְעֵבָה מִלֵּא טֹֽוב

**Psalm 107:10**   יֹשְׁבֵי חֹשֶׁךְ וְצַלְמָוֶת אֲסִירֵי עֳנִי וּבַרְזֶֽל

**Psalm 107:11**   כִּֽי הִמְרוּ אִמְרֵי אֵל וַעֲצַת עֶלְיֹון נָאָֽצוּ

**Psalm 107:12**   וַיַּכְנַע בֶּעָמָל לִבָּם כָּשְׁלוּ וְאֵין עֹזֵֽר

**Psalm 107:13**   וַיִּזְעֲקוּ אֶל יְהוָה בַּצַּר לָהֶם מִמְּצֻֽקֹותֵיהֶם יֹושִׁיעֵֽם

**Psalm 107:14**   יֹֽוצִיאֵם מֵחֹשֶׁךְ וְצַלְמָוֶת וּמֹוסְרֹותֵיהֶם יְנַתֵּֽק

**Psalm 107:15**   יֹודוּ לַיהוָה חַסְדֹּו וְנִפְלְאֹותָיו לִבְנֵי אָדָֽם

**Psalm 107:16**   כִּֽי שִׁבַּר דַּלְתֹות נְחֹשֶׁת וּבְרִיחֵי בַרְזֶל גִּדֵּֽעַ

**Psalm 107:17**   אֱוִלִים מִדֶּרֶךְ פִּשְׁעָם וּֽמֵעֲוֺֽנֹתֵיהֶם יִתְעַנּֽוּ

**Psalm 107:18**   כָּל אֹכֶל תְּתַעֵב נַפְשָׁם וַיַּגִּיעוּ עַד שַׁעֲרֵי מָֽוֶת

**Psalm 107:19**   וַיִּזְעֲקוּ אֶל יְהוָה בַּצַּר לָהֶם מִמְּצֻֽקֹותֵיהֶם יֹושִׁיעֵֽם

**Psalm 107:20**   יִשְׁלַח דְּבָרֹו וְיִרְפָּאֵם וִֽימַלֵּט מִשְּׁחִיתֹותָֽם

**Psalm 107:21**   יֹודוּ לַיהוָה חַסְדֹּו וְנִפְלְאֹותָיו לִבְנֵי אָדָֽם

**Psalm 107:22**   וְיִזְבְּחוּ זִבְחֵי תֹודָה וִֽיסַפְּרוּ מַעֲשָׂיו בְּרִנָּֽה

**Psalm 107:23**   יֹורְדֵי הַיָּם בָּאֳנִיֹּות עֹשֵׂי מְלָאכָה בְּמַיִם רַבִּֽים

**Psalm 107:24**   הֵמָּה רָאוּ מַעֲשֵׂי יְהוָה וְנִפְלְאֹותָיו בִּמְצוּלָֽה

**Psalm 107:25**   וַיֹּאמֶר וַֽיַּעֲמֵד רוּחַ סְעָרָה וַתְּרֹומֵם גַּלָּֽיו

**Psalm 107:26**   יַעֲלוּ שָׁמַיִם יֵרְדוּ תְהֹומֹות נַפְשָׁם בְּרָעָה תִתְמֹוגָֽג

**Psalm 107:27**   יָחֹוגּוּ וְיָנוּעוּ כַּשִּׁכֹּור וְכָל חָכְמָתָם תִּתְבַּלָּֽע

**Psalm 107:28**   וַיִּצְעֲקוּ אֶל יְהוָה בַּצַּר לָהֶם וּֽמִמְּצֽוּקֹתֵיהֶם יֹוצִיאֵֽם

**Psalm 107:29**   יָקֵם סְעָרָה לִדְמָמָה וַיֶּחֱשׁוּ גַּלֵּיהֶֽם

**Psalm 107:30**   וַיִּשְׂמְחוּ כִֽי יִשְׁתֹּקוּ וַיַּנְחֵם אֶל מְחֹוז חֶפְצָֽם

**Psalm 107:31**   יֹודוּ לַיהוָה חַסְדֹּו וְנִפְלְאֹותָיו לִבְנֵי אָדָֽם

**Psalm 107:32**   וִֽירֹמְמוּהוּ בִּקְהַל עָם וּבְמֹושַׁב זְקֵנִים יְהַלְלֽוּהוּ

**Psalm 107:33**   יָשֵׂם נְהָרֹות לְמִדְבָּר וּמֹצָאֵי מַיִם לְצִמָּאֹֽון

**Psalm 107:34**   אֶרֶץ פְּרִי לִמְלֵחָה מֵרָעַת יֹשְׁבֵי בָֽהּ

**Psalm 107:35**   יָשֵׂם מִדְבָּר לַֽאֲגַם מַיִם וְאֶרֶץ צִיָּה לְמֹצָאֵי מָֽיִם

**Psalm 107:36**   וַיֹּושֶׁב שָׁם רְעֵבִים וַיְכֹונְנוּ עִיר מֹושָֽׁב

**Psalm 107:37**   וַיִּזְרְעוּ שָׂדֹות וַיִּטְּעוּ כְרָמִים וַיַּעֲשׂוּ פְּרִי תְבֽוּאָה

**Psalm 107:38**   וַיְבָרֲכֵם וַיִּרְבּוּ מְאֹד וּבְהֶמְתָּם לֹא יַמְעִֽיט

**Psalm 107:39**   וַיִּמְעֲטוּ וַיָּשֹׁחוּ מֵעֹצֶר רָעָה וְיָגֹֽון

**Psalm 107:40**   שֹׁפֵךְ בּוּז עַל נְדִיבִים וַיַּתְעֵם בְּתֹהוּ לֹא דָֽרֶךְ

**Psalm 107:41**   וַיְשַׂגֵּב אֶבְיֹון מֵעֹונִי וַיָּשֶׂם כַּצֹּאן מִשְׁפָּחֹֽות

**Psalm 107:42**   יִרְאוּ יְשָׁרִים וְיִשְׂמָחוּ וְכָל עַוְלָה קָפְצָה פִּֽיהָ

**Psalm 107:43**   מִי חָכָם וְיִשְׁמָר אֵלֶּה וְיִתְבֹּֽונְנוּ חַֽסְדֵי יְהוָֽה 

**Psalm 108:1**   שִׁיר מִזְמֹור לְדָוִֽד

**Psalm 108:2**   נָכֹון לִבִּי אֱלֹהִים אָשִׁירָה וַאֲזַמְּרָה אַף כְּבֹודִֽי

**Psalm 108:3**   עוּרָֽה הַנֵּבֶל וְכִנֹּור אָעִירָה שָּֽׁחַר

**Psalm 108:4**   אֹודְךָ בָעַמִּים  יְהוָה וַאֲזַמֶּרְךָ בַּל אֻמִּֽים

**Psalm 108:5**   כִּֽי גָדֹול מֵֽעַל שָׁמַיִם חַסְדֶּךָ וְֽעַד שְׁחָקִים אֲמִתֶּֽךָ

**Psalm 108:6**   רוּמָה עַל שָׁמַיִם אֱלֹהִים וְעַל כָּל הָאָרֶץ כְּבֹודֶֽךָ

**Psalm 108:7**   לְמַעַן יֵחָלְצוּן יְדִידֶיךָ הֹושִׁיעָה יְמִֽינְךָ וַעֲנֵֽנִי

**Psalm 108:8**   אֱלֹהִים  דִּבֶּר בְּקָדְשֹׁו אֶעְלֹזָה אֲחַלְּקָה שְׁכֶם וְעֵמֶק סֻכֹּות אֲמַדֵּֽד

**Psalm 108:9**   לִי גִלְעָד  לִי מְנַשֶּׁה וְאֶפְרַיִם מָעֹוז רֹאשִׁי יְהוּדָה מְחֹקְקִֽי

**Psalm 108:10**   מֹואָב  סִיר רַחְצִי עַל אֱדֹום אַשְׁלִיךְ נַעֲלִי עֲלֵֽי פְלֶשֶׁת אֶתְרֹועָֽע

**Psalm 108:11**   מִי יֹבִלֵנִי עִיר מִבְצָר מִי נָחַנִי עַד אֱדֹֽום

**Psalm 108:12**   הֲלֹֽא אֱלֹהִים זְנַחְתָּנוּ וְֽלֹא תֵצֵא אֱלֹהִים בְּצִבְאֹתֵֽינוּ

**Psalm 108:13**   הָֽבָה לָּנוּ עֶזְרָת מִצָּר וְשָׁוְא תְּשׁוּעַת אָדָֽם

**Psalm 108:14**   בֵּֽאלֹהִים נַעֲשֶׂה חָיִל וְהוּא יָבוּס צָרֵֽינוּ 

**Psalm 109:1**   לַמְנַצֵּחַ לְדָוִד מִזְמֹור אֱלֹהֵי תְהִלָּתִי אַֽל תֶּחֱרַֽשׁ

**Psalm 109:2**   כִּי פִי רָשָׁע וּֽפִי מִרְמָה עָלַי פָּתָחוּ דִּבְּרוּ אִתִּי לְשֹׁון שָֽׁקֶר

**Psalm 109:3**   וְדִבְרֵי שִׂנְאָה סְבָבוּנִי וַיִּֽלָּחֲמוּנִי חִנָּֽם

**Psalm 109:4**   תַּֽחַת אַהֲבָתִי יִשְׂטְנוּנִי וַאֲנִי תְפִלָּֽה

**Psalm 109:5**   וַיָּשִׂימוּ עָלַי רָעָה תַּחַת טֹובָה וְשִׂנְאָה תַּחַת אַהֲבָתִֽי

**Psalm 109:6**   הַפְקֵד עָלָיו רָשָׁע וְשָׂטָן יַעֲמֹד עַל יְמִינֹֽו

**Psalm 109:7**   בְּהִשָּׁפְטֹו יֵצֵא רָשָׁע וּתְפִלָּתֹו תִּהְיֶה לַֽחֲטָאָֽה

**Psalm 109:8**   יִֽהְיֽוּ יָמָיו מְעַטִּים פְּקֻדָּתֹו יִקַּח אַחֵֽר

**Psalm 109:9**   יִֽהְיוּ בָנָיו יְתֹומִים וְאִשְׁתֹּו אַלְמָנָֽה

**Psalm 109:10**   וְנֹועַ יָנוּעוּ בָנָיו וְשִׁאֵלוּ וְדָרְשׁוּ מֵחָרְבֹותֵיהֶֽם

**Psalm 109:11**   יְנַקֵּשׁ נֹושֶׁה לְכָל אֲשֶׁר לֹו וְיָבֹזּוּ זָרִים יְגִיעֹֽו

**Psalm 109:12**   אַל יְהִי לֹו מֹשֵׁךְ חָסֶד וְֽאַל יְהִי חֹונֵן לִיתֹומָֽיו

**Psalm 109:13**   יְהִֽי אַחֲרִיתֹו לְהַכְרִית בְּדֹור אַחֵר יִמַּח שְׁמָֽם

**Psalm 109:14**   יִזָּכֵר  עֲוֺן אֲבֹתָיו אֶל יְהוָה וְחַטַּאת אִמֹּו אַל תִּמָּֽח

**Psalm 109:15**   יִהְיוּ נֶֽגֶד יְהוָה תָּמִיד וְיַכְרֵת מֵאֶרֶץ זִכְרָֽם

**Psalm 109:16**   יַעַן אֲשֶׁר  לֹא זָכַר עֲשֹׂות חָסֶד וַיִּרְדֹּף אִישׁ עָנִי וְאֶבְיֹון וְנִכְאֵה לֵבָב לְמֹותֵֽת

**Psalm 109:17**   וַיֶּאֱהַב קְלָלָה וַתְּבֹואֵהוּ וְֽלֹא חָפֵץ בִּבְרָכָה וַתִּרְחַק מִמֶּֽנּוּ

**Psalm 109:18**   וַיִּלְבַּשׁ קְלָלָה כְּמַדֹּו וַתָּבֹא כַמַּיִם בְּקִרְבֹּו וְכַשֶּׁמֶן בְּעַצְמֹותָֽיו

**Psalm 109:19**   תְּהִי לֹו כְּבֶגֶד יַעְטֶה וּלְמֵזַח תָּמִיד יַחְגְּרֶֽהָ

**Psalm 109:20**   זֹאת פְּעֻלַּת שֹׂטְנַי מֵאֵת יְהוָה וְהַדֹּבְרִים רָע עַל נַפְשִֽׁי

**Psalm 109:21**   וְאַתָּה  יְהוִה אֲדֹנָי עֲֽ‍שֵׂה אִתִּי לְמַעַן שְׁמֶךָ כִּי טֹוב חַסְדְּךָ הַצִּילֵֽנִי

**Psalm 109:22**   כִּֽי עָנִי וְאֶבְיֹון אָנֹכִי וְלִבִּי חָלַל בְּקִרְבִּֽי

**Psalm 109:23**   כְּצֵל כִּנְטֹותֹו נֶהֱלָכְתִּי נִנְעַרְתִּי כָּֽאַרְבֶּֽה

**Psalm 109:24**   בִּרְכַּי כָּשְׁלוּ מִצֹּום וּבְשָׂרִי כָּחַשׁ מִשָּֽׁמֶן

**Psalm 109:25**   וַאֲנִי  הָיִיתִי חֶרְפָּה לָהֶם יִרְאוּנִי יְנִיעוּן רֹאשָֽׁם

**Psalm 109:26**   עָזְרֵנִי יְהוָה אֱלֹהָי הֹושִׁיעֵנִי כְחַסְדֶּֽךָ

**Psalm 109:27**   וְֽיֵדְעוּ כִּי יָדְךָ זֹּאת אַתָּה יְהוָה עֲשִׂיתָֽהּ

**Psalm 109:28**   יְקַֽלְלוּ הֵמָּה וְאַתָּה תְבָרֵךְ קָמוּ  וַיֵּבֹשׁוּ וְֽעַבְדְּךָ יִשְׂמָֽח

**Psalm 109:29**   יִלְבְּשׁוּ שֹׂוטְנַי כְּלִמָּה וְיַעֲטוּ כַמְעִיל בָּשְׁתָּֽם

**Psalm 109:30**   אֹודֶה יְהוָה מְאֹד בְּפִי וּבְתֹוךְ רַבִּים אֲהַֽלְלֶֽנּוּ

**Psalm 109:31**   כִּֽי יַעֲמֹד לִימִין אֶבְיֹון לְהֹושִׁיעַ מִשֹּׁפְטֵי נַפְשֹֽׁו 

**Psalm 110:1**   לְדָוִד מִזְמֹור נְאֻם יְהוָה  לַֽאדֹנִי שֵׁב לִֽימִינִי עַד אָשִׁית אֹיְבֶיךָ הֲדֹם לְרַגְלֶֽיךָ

**Psalm 110:2**   מַטֵּֽה עֻזְּךָ יִשְׁלַח יְהוָה מִצִיֹּון רְדֵה בְּקֶרֶב אֹיְבֶֽיךָ

**Psalm 110:3**   עַמְּךָ נְדָבֹת בְּיֹום חֵילֶךָ בְּֽהַדְרֵי קֹדֶשׁ מֵרֶחֶם מִשְׁחָר לְךָ טַל יַלְדֻתֶֽיךָ

**Psalm 110:4**   נִשְׁבַּע יְהוָה  וְלֹא יִנָּחֵם אַתָּֽה כֹהֵן לְעֹולָם עַל דִּבְרָתִי מַלְכִּי צֶֽדֶק

**Psalm 110:5**   אֲדֹנָי עַל יְמִֽינְךָ מָחַץ בְּיֹום אַפֹּו מְלָכִֽים

**Psalm 110:6**   יָדִין בַּגֹּויִם מָלֵא גְוִיֹּות מָחַץ רֹאשׁ עַל אֶרֶץ רַבָּֽה

**Psalm 110:7**   מִנַּחַל בַּדֶּרֶךְ יִשְׁתֶּה עַל כֵּן יָרִים רֹֽאשׁ 

**Psalm 111:1**   הַלְלוּ יָהּ  אֹודֶה יְהוָה בְּכָל לֵבָב בְּסֹוד יְשָׁרִים וְעֵדָֽה

**Psalm 111:2**   גְּדֹלִים מַעֲשֵׂי יְהוָה דְּרוּשִׁים לְכָל חֶפְצֵיהֶֽם

**Psalm 111:3**   הֹוד וְהָדָר פָּֽעֳלֹו וְצִדְקָתֹו עֹמֶדֶת לָעַֽד

**Psalm 111:4**   זֵכֶר עָשָׂה לְנִפְלְאֹתָיו חַנּוּן וְרַחוּם יְהוָֽה

**Psalm 111:5**   טֶרֶף נָתַן לִֽירֵאָיו יִזְכֹּר לְעֹולָם בְּרִיתֹֽו

**Psalm 111:6**   כֹּחַ מַעֲשָׂיו הִגִּיד לְעַמֹּו לָתֵת לָהֶם נַחֲלַת גֹּויִֽם

**Psalm 111:7**   מַעֲשֵׂי יָדָיו אֱמֶת וּמִשְׁפָּט נֶאֱמָנִים כָּל פִּקּוּדָֽיו

**Psalm 111:8**   סְמוּכִים לָעַד לְעֹולָם עֲשׂוּיִם בֶּאֱמֶת וְיָשָֽׁר

**Psalm 111:9**   פְּדוּת  שָׁלַח לְעַמֹּו צִוָּֽה לְעֹולָם בְּרִיתֹו קָדֹושׁ וְנֹורָא שְׁמֹֽו

**Psalm 111:10**   רֵאשִׁית חָכְמָה  יִרְאַת יְהוָה שֵׂכֶל טֹוב לְכָל עֹשֵׂיהֶם תְּהִלָּתֹו עֹמֶדֶת לָעַֽד 

**Psalm 112:1**   הַלְלוּ יָהּ  אַשְׁרֵי אִישׁ יָרֵא אֶת יְהוָה בְּמִצְוֺתָיו חָפֵץ מְאֹֽד

**Psalm 112:2**   גִּבֹּור בָּאָרֶץ יִהְיֶה זַרְעֹו דֹּור יְשָׁרִים יְבֹרָֽךְ

**Psalm 112:3**   הֹון וָעֹשֶׁר בְּבֵיתֹו וְצִדְקָתֹו עֹמֶדֶת לָעַֽד

**Psalm 112:4**   זָרַח בַּחֹשֶׁךְ אֹור לַיְשָׁרִים חַנּוּן וְרַחוּם וְצַדִּֽיק

**Psalm 112:5**   טֹֽוב אִישׁ חֹונֵן וּמַלְוֶה יְכַלְכֵּל דְּבָרָיו בְּמִשְׁפָּֽט

**Psalm 112:6**   כִּֽי לְעֹולָם לֹא יִמֹּוט לְזֵכֶר עֹולָם יִהְיֶה צַדִּֽיק

**Psalm 112:7**   מִשְּׁמוּעָה רָעָה לֹא יִירָא נָכֹון לִבֹּו בָּטֻחַ בַּיהוָֽה

**Psalm 112:8**   סָמוּךְ לִבֹּו לֹא יִירָא עַד אֲשֶׁר יִרְאֶה בְצָרָֽיו

**Psalm 112:9**   פִּזַּר  נָתַן לָאֶבְיֹונִים צִדְקָתֹו עֹמֶדֶת לָעַד קַרְנֹו תָּרוּם בְּכָבֹֽוד

**Psalm 112:10**   רָשָׁע יִרְאֶה  וְכָעָס שִׁנָּיו יַחֲרֹק וְנָמָס תַּאֲוַת רְשָׁעִים תֹּאבֵֽד 

**Psalm 113:1**   הַלְלוּ יָהּ  הַלְלוּ עַבְדֵי יְהוָה הַֽ͏לְלוּ אֶת שֵׁם יְהוָֽה

**Psalm 113:2**   יְהִי שֵׁם יְהוָה מְבֹרָךְ מֵֽעַתָּה וְעַד עֹולָֽם

**Psalm 113:3**   מִמִּזְרַח שֶׁמֶשׁ עַד מְבֹואֹו מְהֻלָּל שֵׁם יְהוָֽה

**Psalm 113:4**   רָם עַל כָּל גֹּויִם  יְהוָה עַל הַשָּׁמַיִם כְּבֹודֹֽו

**Psalm 113:5**   מִי כַּיהוָה אֱלֹהֵינוּ הַֽמַּגְבִּיהִי לָשָֽׁבֶת

**Psalm 113:6**   הַֽמַּשְׁפִּילִי לִרְאֹות בַּשָּׁמַיִם וּבָאָֽרֶץ

**Psalm 113:7**   מְקִֽימִי מֵעָפָר דָּל מֵֽאַשְׁפֹּת יָרִים אֶבְיֹֽון

**Psalm 113:8**   לְהֹושִׁיבִי עִם נְדִיבִים עִם נְדִיבֵי עַמֹּֽו

**Psalm 113:9**   מֹֽושִׁיבִי  עֲקֶרֶת הַבַּיִת אֵֽם הַבָּנִים שְׂמֵחָה הַֽלְלוּ יָֽהּ 

**Psalm 114:1**   בְּצֵאת יִשְׂרָאֵל מִמִּצְרָיִם בֵּית יַעֲקֹב מֵעַם לֹעֵֽז

**Psalm 114:2**   הָיְתָה יְהוּדָה לְקָדְשֹׁו יִשְׂרָאֵל מַמְשְׁלֹותָֽיו

**Psalm 114:3**   הַיָּם רָאָה וַיָּנֹס הַיַּרְדֵּן יִסֹּב לְאָחֹֽור

**Psalm 114:4**   הֶֽהָרִים רָקְדוּ כְאֵילִים גְּבָעֹות כִּבְנֵי צֹֽאן

**Psalm 114:5**   מַה לְּךָ הַיָּם כִּי תָנוּס הַיַּרְדֵּן תִּסֹּב לְאָחֹֽור

**Psalm 114:6**   הֶֽהָרִים תִּרְקְדוּ כְאֵילִים גְּבָעֹות כִּבְנֵי צֹֽאן

**Psalm 114:7**   מִלִּפְנֵי אָדֹון חוּלִי אָרֶץ מִלִּפְנֵי אֱלֹוהַּ יַעֲקֹֽב

**Psalm 114:8**   הַהֹפְכִי הַצּוּר אֲגַם מָיִם חַלָּמִישׁ לְמַעְיְנֹו מָֽיִם 

**Psalm 115:1**   לֹא לָנוּ יְהוָה לֹא לָנוּ כִּֽי לְשִׁמְךָ תֵּן כָּבֹוד עַל חַסְדְּךָ עַל אֲמִתֶּֽךָ

**Psalm 115:2**   לָמָּה יֹאמְרוּ הַגֹּויִם אַיֵּה נָא אֱלֹהֵיהֶֽם

**Psalm 115:3**   וֵֽאלֹהֵינוּ בַשָּׁמָיִם כֹּל אֲשֶׁר חָפֵץ עָשָֽׂה

**Psalm 115:4**   עֲֽ‍צַבֵּיהֶם כֶּסֶף וְזָהָב מַעֲשֵׂה יְדֵי אָדָֽם

**Psalm 115:5**   פֶּֽה לָהֶם וְלֹא יְדַבֵּרוּ עֵינַיִם לָהֶם וְלֹא יִרְאֽוּ

**Psalm 115:6**   אָזְנַיִם לָהֶם וְלֹא יִשְׁמָעוּ אַף לָהֶם וְלֹא יְרִיחֽוּן

**Psalm 115:7**   יְדֵיהֶם  וְלֹא יְמִישׁוּן רַגְלֵיהֶם וְלֹא יְהַלֵּכוּ לֹֽא יֶהְגּוּ בִּגְרֹונָֽם

**Psalm 115:8**   כְּמֹוהֶם יִהְיוּ עֹשֵׂיהֶם כֹּל אֲשֶׁר בֹּטֵחַ בָּהֶֽם

**Psalm 115:9**   יִשְׂרָאֵל בְּטַח בַּיהוָה עֶזְרָם וּמָגִנָּם הֽוּא

**Psalm 115:10**   בֵּית אַהֲרֹן בִּטְחוּ בַיהוָה עֶזְרָם וּמָגִנָּם הֽוּא

**Psalm 115:11**   יִרְאֵי יְהוָה בִּטְחוּ בַיהוָה עֶזְרָם וּמָגִנָּם הֽוּא

**Psalm 115:12**   יְהוָה זְכָרָנוּ יְבָרֵךְ יְבָרֵךְ אֶת בֵּית יִשְׂרָאֵל יְבָרֵךְ אֶת בֵּית אַהֲרֹֽן

**Psalm 115:13**   יְבָרֵךְ יִרְאֵי יְהוָה הַקְּטַנִּים עִם הַגְּדֹלִֽים

**Psalm 115:14**   יֹסֵף יְהוָה עֲלֵיכֶם עֲלֵיכֶם וְעַל בְּנֵיכֶֽם

**Psalm 115:15**   בְּרוּכִים אַתֶּם לַיהוָה עֹשֵׂה שָׁמַיִם וָאָֽרֶץ

**Psalm 115:16**   הַשָּׁמַיִם שָׁמַיִם לַיהוָה וְהָאָרֶץ נָתַן לִבְנֵי אָדָֽם

**Psalm 115:17**   לֹא הַמֵּתִים יְהַֽלְלוּ יָהּ וְלֹא כָּל יֹרְדֵי דוּמָֽה

**Psalm 115:18**   וַאֲנַחְנוּ  נְבָרֵךְ יָהּ מֵֽעַתָּה וְעַד עֹולָם הַֽלְלוּ יָֽהּ 

**Psalm 116:1**   אָהַבְתִּי כִּֽי יִשְׁמַע  יְהוָה אֶת קֹולִי תַּחֲנוּנָֽי

**Psalm 116:2**   כִּֽי הִטָּה אָזְנֹו לִי וּבְיָמַי אֶקְרָֽא

**Psalm 116:3**   אֲפָפוּנִי  חֶבְלֵי מָוֶת וּמְצָרֵי שְׁאֹול מְצָאוּנִי צָרָה וְיָגֹון אֶמְצָֽא

**Psalm 116:4**   וּבְשֵֽׁם יְהוָה אֶקְרָא אָנָּה יְהוָה מַלְּטָה נַפְשִֽׁי

**Psalm 116:5**   חַנּוּן יְהֹוָה וְצַדִּיק וֵאלֹהֵינוּ מְרַחֵֽם

**Psalm 116:6**   שֹׁמֵר פְּתָאיִם יְהֹוָה דַּלֹּותִי וְלִי יְהֹושִֽׁיעַ

**Psalm 116:7**   שׁוּבִי נַפְשִׁי לִמְנוּחָיְכִי כִּֽי יְהוָה גָּמַל עָלָֽיְכִי

**Psalm 116:8**   כִּי חִלַּצְתָּ נַפְשִׁי מִמָּוֶת אֶת עֵינִי מִן דִּמְעָה אֶת רַגְלִי מִדֶּֽחִי

**Psalm 116:9**   אֶתְהַלֵּךְ לִפְנֵי יְהוָה בְּאַרְצֹות הַֽחַיִּֽים

**Psalm 116:10**   הֶאֱמַנְתִּי כִּי אֲדַבֵּר אֲנִי עָנִיתִי מְאֹֽד

**Psalm 116:11**   אֲנִי אָמַרְתִּי בְחָפְזִי כָּֽל הָאָדָם כֹּזֵֽב

**Psalm 116:12**   מָֽה אָשִׁיב לַיהוָה כָּֽל תַּגְמוּלֹוהִי עָלָֽי

**Psalm 116:13**   כֹּוס יְשׁוּעֹות אֶשָּׂא וּבְשֵׁם יְהוָה אֶקְרָֽא

**Psalm 116:14**   נְדָרַי לַיהוָה אֲשַׁלֵּם נֶגְדָה נָּא לְכָל עַמֹּֽו

**Psalm 116:15**   יָקָר בְּעֵינֵי יְהוָה הַמָּוְתָה לַחֲסִידָֽיו

**Psalm 116:16**   אָֽ͏נָּה יְהוָה כִּֽי אֲנִי עַבְדֶּךָ אֲֽ‍נִי עַבְדְּךָ בֶּן אֲמָתֶךָ פִּתַּחְתָּ לְמֹוסֵרָֽי

**Psalm 116:17**   לְֽךָ אֶזְבַּח זֶבַח תֹּודָה וּבְשֵׁם יְהוָה אֶקְרָֽא

**Psalm 116:18**   נְדָרַי לַיהוָה אֲשַׁלֵּם נֶגְדָה נָּא לְכָל עַמֹּֽו

**Psalm 116:19**   בְּחַצְרֹות  בֵּית יְהוָה בְּֽתֹוכֵכִי יְֽרוּשָׁלִָם הַֽלְלוּ יָֽהּ 

**Psalm 117:1**   הַֽלְלוּ אֶת יְהוָה כָּל גֹּויִם שַׁבְּחוּהוּ כָּל הָאֻמִּֽים

**Psalm 117:2**   כִּי גָבַר עָלֵינוּ  חַסְדֹּו וֶֽאֱמֶת יְהוָה לְעֹולָם הַֽלְלוּ יָֽהּ 

**Psalm 118:1**   הֹודוּ לַיהוָה כִּי טֹוב כִּי לְעֹולָם חַסְדֹּֽו

**Psalm 118:2**   יֹֽאמַר נָא יִשְׂרָאֵל כִּי לְעֹולָם חַסְדֹּֽו

**Psalm 118:3**   יֹֽאמְרוּ נָא בֵֽית אַהֲרֹן כִּי לְעֹולָם חַסְדֹּֽו

**Psalm 118:4**   יֹֽאמְרוּ נָא יִרְאֵי יְהוָה כִּי לְעֹולָם חַסְדֹּֽו

**Psalm 118:5**   מִֽן הַמֵּצַר קָרָאתִי יָּהּ עָנָנִי בַמֶּרְחָב יָֽהּ

**Psalm 118:6**   יְהוָה לִי לֹא אִירָא מַה יַּעֲשֶׂה לִי אָדָֽם

**Psalm 118:7**   יְהוָה לִי בְּעֹזְרָי וַאֲנִי אֶרְאֶה בְשֹׂנְאָֽי

**Psalm 118:8**   טֹוב לַחֲסֹות בַּיהוָה מִבְּטֹחַ בָּאָדָֽם

**Psalm 118:9**   טֹוב לַחֲסֹות בַּיהוָה מִבְּטֹחַ בִּנְדִיבִֽים

**Psalm 118:10**   כָּל גֹּויִם סְבָבוּנִי בְּשֵׁם יְהוָה כִּי אֲמִילַֽם

**Psalm 118:11**   סַבּוּנִי גַם סְבָבוּנִי בְּשֵׁם יְהוָה כִּי אֲמִילַֽם

**Psalm 118:12**   סַבּוּנִי כִדְבֹורִים דֹּעֲכוּ כְּאֵשׁ קֹוצִים בְּשֵׁם יְהוָה כִּי אֲמִילַֽם

**Psalm 118:13**   דַּחֹה דְחִיתַנִי לִנְפֹּל וַיהוָה עֲזָרָֽנִי

**Psalm 118:14**   עָזִּי וְזִמְרָת יָהּ וַֽיְהִי לִי לִֽישׁוּעָֽה

**Psalm 118:15**   קֹול  רִנָּה וִֽישׁוּעָה בְּאָהֳלֵי צַדִּיקִים יְמִין יְהוָה עֹשָׂה חָֽיִל

**Psalm 118:16**   יְמִין יְהוָה רֹומֵמָה יְמִין יְהוָה עֹשָׂה חָֽיִל

**Psalm 118:17**   לֹֽא אָמוּת כִּי אֶֽחְיֶה וַאֲסַפֵּר מַֽעֲשֵׂי יָֽהּ

**Psalm 118:18**   יַסֹּר יִסְּרַנִּי יָּהּ וְלַמָּוֶת לֹא נְתָנָֽנִי

**Psalm 118:19**   פִּתְחוּ לִי שַׁעֲרֵי צֶדֶק אָֽבֹא בָם אֹודֶה יָֽהּ

**Psalm 118:20**   זֶֽה הַשַּׁעַר לַיהוָה צַדִּיקִים יָבֹאוּ בֹֽו

**Psalm 118:21**   אֹודְךָ כִּי עֲנִיתָנִי וַתְּהִי לִי לִֽישׁוּעָֽה

**Psalm 118:22**   אֶבֶן מָאֲסוּ הַבֹּונִים הָיְתָה לְרֹאשׁ פִּנָּֽה

**Psalm 118:23**   מֵאֵת יְהוָה הָיְתָה זֹּאת הִיא נִפְלָאת בְּעֵינֵֽינוּ

**Psalm 118:24**   זֶה הַיֹּום עָשָׂה יְהוָה נָגִילָה וְנִשְׂמְחָה בֹֽו

**Psalm 118:25**   אָנָּא יְהוָה הֹושִׁיעָה נָּא אָֽנָּא יְהוָה הַצְלִיחָה נָּֽא

**Psalm 118:26**   בָּרוּךְ הַבָּא בְּשֵׁם יְהוָה בֵּרַֽכְנוּכֶם מִבֵּית יְהוָֽה

**Psalm 118:27**   אֵל  יְהוָה וַיָּאֶר לָנוּ אִסְרוּ חַג בַּעֲבֹתִים עַד קַרְנֹות הַמִּזְבֵּֽחַ

**Psalm 118:28**   אֵלִי אַתָּה וְאֹודֶךָּ אֱלֹהַי אֲרֹומְמֶֽךָּ

**Psalm 118:29**   הֹודוּ לַיהוָה כִּי טֹוב כִּי לְעֹולָם חַסְדֹּֽו 

**Psalm 119:1**   אַשְׁרֵי תְמִֽימֵי דָרֶךְ הַֽהֹלְכִים בְּתֹורַת יְהוָֽה

**Psalm 119:2**   אַשְׁרֵי נֹצְרֵי עֵדֹתָיו בְּכָל לֵב יִדְרְשֽׁוּהוּ

**Psalm 119:3**   אַף לֹֽא פָעֲלוּ עַוְלָה בִּדְרָכָיו הָלָֽכוּ

**Psalm 119:4**   אַתָּה צִוִּיתָה פִקֻּדֶיךָ לִשְׁמֹר מְאֹֽד

**Psalm 119:5**   אַחֲלַי יִכֹּנוּ דְרָכָי לִשְׁמֹר חֻקֶּֽיךָ

**Psalm 119:6**   אָז לֹא אֵבֹושׁ בְּהַבִּיטִי אֶל כָּל מִצְוֺתֶֽיךָ

**Psalm 119:7**   אֹודְךָ בְּיֹשֶׁר לֵבָב בְּלָמְדִי מִשְׁפְּטֵי צִדְקֶֽךָ

**Psalm 119:8**   אֶת חֻקֶּיךָ אֶשְׁמֹר אַֽל תַּעַזְבֵנִי עַד מְאֹֽד

**Psalm 119:9**   בַּמֶּה יְזַכֶּה נַּעַר אֶת אָרְחֹו לִשְׁמֹר כִּדְבָרֶֽךָ

**Psalm 119:10**   בְּכָל לִבִּי דְרַשְׁתִּיךָ אַל תַּשְׁגֵּנִי מִמִּצְוֺתֶֽיךָ

**Psalm 119:11**   בְּלִבִּי צָפַנְתִּי אִמְרָתֶךָ לְמַעַן לֹא אֶֽחֱטָא לָֽךְ

**Psalm 119:12**   בָּרוּךְ אַתָּה יְהוָה לַמְּדֵנִי חֻקֶּֽיךָ

**Psalm 119:13**   בִּשְׂפָתַי סִפַּרְתִּי כֹּל מִשְׁפְּטֵי פִֽיךָ

**Psalm 119:14**   בְּדֶרֶךְ עֵדְוֺתֶיךָ שַּׂשְׂתִּי כְּעַל כָּל הֹֽון

**Psalm 119:15**   בְּפִקֻּדֶיךָ אָשִׂיחָה וְאַבִּיטָה אֹרְחֹתֶֽיךָ

**Psalm 119:16**   בְּחֻקֹּתֶיךָ אֶֽשְׁתַּעֲשָׁע לֹא אֶשְׁכַּח דְּבָרֶֽךָ

**Psalm 119:17**   גְּמֹל עַֽל עַבְדְּךָ אֶֽחְיֶה וְאֶשְׁמְרָה דְבָרֶֽךָ

**Psalm 119:18**   גַּל עֵינַי וְאַבִּיטָה נִפְלָאֹות מִתֹּורָתֶֽךָ

**Psalm 119:19**   גֵּר אָנֹכִי בָאָרֶץ אַל תַּסְתֵּר מִמֶּנִּי מִצְוֺתֶֽיךָ

**Psalm 119:20**   גָּרְסָה נַפְשִׁי לְתַאֲבָה אֶֽל מִשְׁפָּטֶיךָ בְכָל עֵֽת

**Psalm 119:21**   גָּעַרְתָּ זֵדִים אֲרוּרִים הַשֹּׁגִים מִמִּצְוֺתֶֽיךָ

**Psalm 119:22**   גַּל מֵֽעָלַי חֶרְפָּה וָבוּז כִּי עֵדֹתֶיךָ נָצָֽרְתִּי

**Psalm 119:23**   גַּם יָֽשְׁבוּ שָׂרִים בִּי נִדְבָּרוּ עַבְדְּךָ יָשִׂיחַ בְּחֻקֶּֽיךָ

**Psalm 119:24**   גַּֽם עֵדֹתֶיךָ שַׁעֲשֻׁעָי אַנְשֵׁי עֲצָתִֽי

**Psalm 119:25**   דָּֽבְקָה לֶעָפָר נַפְשִׁי חַיֵּנִי כִּדְבָרֶֽךָ

**Psalm 119:26**   דְּרָכַי סִפַּרְתִּי וַֽתַּעֲנֵנִי לַמְּדֵנִי חֻקֶּֽיךָ

**Psalm 119:27**   דֶּֽרֶךְ פִּקּוּדֶיךָ הֲבִינֵנִי וְאָשִׂיחָה בְּנִפְלְאֹותֶֽיךָ

**Psalm 119:28**   דָּלְפָה נַפְשִׁי מִתּוּגָה קַיְּמֵנִי כִּדְבָרֶֽךָ

**Psalm 119:29**   דֶּֽרֶךְ שֶׁקֶר הָסֵר מִמֶּנִּי וְֽתֹורָתְךָ חָנֵּֽנִי

**Psalm 119:30**   דֶּֽרֶךְ אֱמוּנָה בָחָרְתִּי מִשְׁפָּטֶיךָ שִׁוִּֽיתִי

**Psalm 119:31**   דָּבַקְתִּי בְעֵֽדְוֺתֶיךָ יְהוָה אַל תְּבִישֵֽׁנִי

**Psalm 119:32**   דֶּֽרֶךְ מִצְוֺתֶיךָ אָרוּץ כִּי תַרְחִיב לִבִּֽי

**Psalm 119:33**   הֹורֵנִי יְהוָה דֶּרֶךְ חֻקֶּיךָ וְאֶצְּרֶנָּה עֵֽקֶב

**Psalm 119:34**   הֲבִינֵנִי וְאֶצְּרָה תֹֽורָתֶךָ וְאֶשְׁמְרֶנָּה בְכָל לֵֽב

**Psalm 119:35**   הַדְרִיכֵנִי בִּנְתִיב מִצְוֺתֶיךָ כִּי בֹו חָפָֽצְתִּי

**Psalm 119:36**   הַט לִבִּי אֶל עֵדְוֺתֶיךָ וְאַל אֶל בָּֽצַע

**Psalm 119:37**   הַעֲבֵר עֵינַי מֵרְאֹות שָׁוְא בִּדְרָכֶךָ חַיֵּֽנִי

**Psalm 119:38**   הָקֵם לְעַבְדְּךָ אִמְרָתֶךָ אֲשֶׁר לְיִרְאָתֶֽךָ

**Psalm 119:39**   הַעֲבֵר חֶרְפָּתִי אֲשֶׁר יָגֹרְתִּי כִּי מִשְׁפָּטֶיךָ טֹובִֽים

**Psalm 119:40**   הִנֵּה תָּאַבְתִּי לְפִקֻּדֶיךָ בְּצִדְקָתְךָ חַיֵּֽנִי

**Psalm 119:41**   וִֽיבֹאֻנִי חֲסָדֶךָ יְהוָה תְּשֽׁוּעָתְךָ כְּאִמְרָתֶֽךָ

**Psalm 119:42**   וְאֶֽעֱנֶה חֹרְפִי דָבָר כִּֽי בָטַחְתִּי בִּדְבָרֶֽךָ

**Psalm 119:43**   וְֽאַל תַּצֵּל מִפִּי דְבַר אֱמֶת עַד מְאֹד כִּי לְמִשְׁפָּטֶךָ יִחָֽלְתִּי

**Psalm 119:44**   וְאֶשְׁמְרָה תֹורָתְךָ תָמִיד לְעֹולָם וָעֶֽד

**Psalm 119:45**   וְאֶתְהַלְּכָה בָרְחָבָה כִּי פִקֻּדֶיךָ דָרָֽשְׁתִּי

**Psalm 119:46**   וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבֹֽושׁ

**Psalm 119:47**   וְאֶשְׁתַּֽעֲשַׁע בְּמִצְוֺתֶיךָ אֲשֶׁר אָהָֽבְתִּי

**Psalm 119:48**   וְאֶשָּֽׂא כַפַּי אֶֽל מִצְוֺתֶיךָ אֲשֶׁר אָהָבְתִּי וְאָשִׂיחָה בְחֻקֶּֽיךָ

**Psalm 119:49**   זְכֹר דָּבָר לְעַבְדֶּךָ עַל אֲשֶׁר יִֽחַלְתָּֽנִי

**Psalm 119:50**   זֹאת נֶחָמָתִי בְעָנְיִי כִּי אִמְרָתְךָ חִיָּֽתְנִי

**Psalm 119:51**   זֵדִים הֱלִיצֻנִי עַד מְאֹד מִתֹּֽורָתְךָ לֹא נָטִֽיתִי

**Psalm 119:52**   זָכַרְתִּי מִשְׁפָּטֶיךָ מֵעֹולָם  יְהוָה וָֽאֶתְנֶחָֽם

**Psalm 119:53**   זַלְעָפָה אֲחָזַתְנִי מֵרְשָׁעִים עֹזְבֵי תֹּורָתֶֽךָ

**Psalm 119:54**   זְמִרֹות הָֽיוּ לִי חֻקֶּיךָ בְּבֵית מְגוּרָֽי

**Psalm 119:55**   זָכַרְתִּי בַלַּיְלָה שִׁמְךָ יְהוָה וָֽאֶשְׁמְרָה תֹּורָתֶֽךָ

**Psalm 119:56**   זֹאת הָֽיְתָה לִּי כִּי פִקֻּדֶיךָ נָצָֽרְתִּי

**Psalm 119:57**   חֶלְקִי יְהוָה אָמַרְתִּי לִשְׁמֹר דְּבָרֶֽיךָ

**Psalm 119:58**   חִלִּיתִי פָנֶיךָ בְכָל לֵב חָנֵּנִי כְּאִמְרָתֶֽךָ

**Psalm 119:59**   חִשַּׁבְתִּי דְרָכָי וָאָשִׁיבָה רַגְלַי אֶל עֵדֹתֶֽיךָ

**Psalm 119:60**   חַשְׁתִּי וְלֹא הִתְמַהְמָהְתִּי לִשְׁמֹר מִצְוֺתֶֽיךָ

**Psalm 119:61**   חֶבְלֵי רְשָׁעִים עִוְּדֻנִי תֹּֽורָתְךָ לֹא שָׁכָֽחְתִּי

**Psalm 119:62**   חֲצֹֽות לַיְלָה אָקוּם לְהֹודֹות לָךְ עַל מִשְׁפְּטֵי צִדְקֶֽךָ

**Psalm 119:63**   חָבֵר אָנִי לְכָל אֲשֶׁר יְרֵאוּךָ וּלְשֹׁמְרֵי פִּקּוּדֶֽיךָ

**Psalm 119:64**   חַסְדְּךָ יְהוָה מָלְאָה הָאָרֶץ חֻקֶּיךָ לַמְּדֵֽנִי

**Psalm 119:65**   טֹוב עָשִׂיתָ עִֽם עַבְדְּךָ יְהוָה כִּדְבָרֶֽךָ

**Psalm 119:66**   טוּב טַעַם וָדַעַת לַמְּדֵנִי כִּי בְמִצְוֺתֶיךָ הֶאֱמָֽנְתִּי

**Psalm 119:67**   טֶרֶם אֶעֱנֶה אֲנִי שֹׁגֵג וְעַתָּה אִמְרָתְךָ שָׁמָֽרְתִּי

**Psalm 119:68**   טֹוב אַתָּה וּמֵטִיב לַמְּדֵנִי חֻקֶּֽיךָ

**Psalm 119:69**   טָפְלוּ עָלַי שֶׁקֶר זֵדִים אֲנִי בְּכָל לֵב  אֱצֹּר פִּקּוּדֶֽיךָ

**Psalm 119:70**   טָפַשׁ כַּחֵלֶב לִבָּם אֲנִי תֹּורָתְךָ שִֽׁעֲשָֽׁעְתִּי

**Psalm 119:71**   טֹֽוב לִי כִֽי עֻנֵּיתִי לְמַעַן אֶלְמַד חֻקֶּֽיךָ

**Psalm 119:72**   טֹֽוב לִי תֹֽורַת פִּיךָ מֵאַלְפֵי זָהָב וָכָֽסֶף

**Psalm 119:73**   יָדֶיךָ עָשׂוּנִי וַֽיְכֹונְנוּנִי הֲבִינֵנִי וְאֶלְמְדָה מִצְוֺתֶֽיךָ

**Psalm 119:74**   יְרֵאֶיךָ יִרְאוּנִי וְיִשְׂמָחוּ כִּי לִדְבָרְךָ יִחָֽלְתִּי

**Psalm 119:75**   יָדַעְתִּי יְהוָה כִּי צֶדֶק מִשְׁפָּטֶיךָ וֶאֱמוּנָה עִנִּיתָֽנִי

**Psalm 119:76**   יְהִי נָא חַסְדְּךָ לְנַחֲמֵנִי כְּאִמְרָתְךָ לְעַבְדֶּֽךָ

**Psalm 119:77**   יְבֹאוּנִי רַחֲמֶיךָ וְאֶֽחְיֶה כִּי תֹֽורָתְךָ שַֽׁעֲשֻׁעָֽי

**Psalm 119:78**   יֵבֹשׁוּ זֵדִים כִּי שֶׁקֶר עִוְּתוּנִי אֲנִי אָשִׂיחַ בְּפִקּוּדֶֽיךָ

**Psalm 119:79**   יָשׁוּבוּ לִי יְרֵאֶיךָ וידעו וְיֹדְעֵי עֵדֹתֶֽיךָ

**Psalm 119:80**   יְהִֽי לִבִּי תָמִים בְּחֻקֶּיךָ לְמַעַן לֹא אֵבֹֽושׁ

**Psalm 119:81**   כָּלְתָה לִתְשׁוּעָתְךָ נַפְשִׁי לִדְבָרְךָ יִחָֽלְתִּי

**Psalm 119:82**   כָּלוּ עֵינַי לְאִמְרָתֶךָ לֵאמֹר מָתַי תְּֽנַחֲמֵֽנִי

**Psalm 119:83**   כִּֽי הָיִיתִי כְּנֹאד בְּקִיטֹור חֻקֶּיךָ לֹא שָׁכָֽחְתִּי

**Psalm 119:84**   כַּמָּה יְמֵֽי עַבְדֶּךָ מָתַי תַּעֲשֶׂה בְרֹדְפַי מִשְׁפָּֽט

**Psalm 119:85**   כָּֽרוּ לִי זֵדִים שִׁיחֹות אֲשֶׁר לֹא כְתֹורָתֶֽךָ

**Psalm 119:86**   כָּל מִצְוֺתֶיךָ אֱמוּנָה שֶׁקֶר רְדָפוּנִי עָזְרֵֽנִי

**Psalm 119:87**   כִּמְעַט כִּלּוּנִי בָאָרֶץ וַאֲנִי לֹא עָזַבְתִּי פִקֻּודֶֽיךָ

**Psalm 119:88**   כְּחַסְדְּךָ חַיֵּנִי וְאֶשְׁמְרָה עֵדוּת פִּֽיךָ

**Psalm 119:89**   לְעֹולָם יְהוָה דְּבָרְךָ נִצָּב בַּשָּׁמָֽיִם

**Psalm 119:90**   לְדֹר וָדֹר אֱמֽוּנָתֶךָ כֹּונַנְתָּ אֶרֶץ וַֽתַּעֲמֹֽד

**Psalm 119:91**   לְֽמִשְׁפָּטֶיךָ עָמְדוּ הַיֹּום כִּי הַכֹּל עֲבָדֶֽיךָ

**Psalm 119:92**   לוּלֵי תֹורָתְךָ שַׁעֲשֻׁעָי אָז אָבַדְתִּי בְעָנְיִֽי

**Psalm 119:93**   לְעֹולָם לֹא אֶשְׁכַּח פִּקּוּדֶיךָ כִּי בָם חִיִּיתָֽנִי

**Psalm 119:94**   לְֽךָ אֲנִי הֹושִׁיעֵנִי כִּי פִקּוּדֶיךָ דָרָֽשְׁתִּי

**Psalm 119:95**   לִי קִוּוּ רְשָׁעִים לְאַבְּדֵנִי עֵדֹתֶיךָ אֶתְבֹּונָֽן

**Psalm 119:96**   לְֽכָל תִּכְלָה רָאִיתִי קֵץ רְחָבָה מִצְוָתְךָ מְאֹֽד

**Psalm 119:97**   מָֽה אָהַבְתִּי תֹורָתֶךָ כָּל הַיֹּום הִיא שִׂיחָתִֽי

**Psalm 119:98**   מֵאֹיְבַי תְּחַכְּמֵנִי מִצְוֺתֶךָ כִּי לְעֹולָם הִיא לִֽי

**Psalm 119:99**   מִכָּל מְלַמְּדַי הִשְׂכַּלְתִּי כִּי עֵדְוֺתֶיךָ שִׂיחָה לִֽֿי

**Psalm 119:100**   מִזְּקֵנִים אֶתְבֹּונָן כִּי פִקּוּדֶיךָ נָצָֽרְתִּי

**Psalm 119:101**   מִכָּל אֹרַח רָע כָּלִאתִי רַגְלָי לְמַעַן אֶשְׁמֹר דְּבָרֶֽךָ

**Psalm 119:102**   מִמִּשְׁפָּטֶיךָ לֹא סָרְתִּי כִּֽי אַתָּה הֹורֵתָֽנִי

**Psalm 119:103**   מַה נִּמְלְצוּ לְחִכִּי אִמְרָתֶךָ מִדְּבַשׁ לְפִֽי

**Psalm 119:104**   מִפִּקּוּדֶיךָ אֶתְבֹּונָן עַל כֵּן שָׂנֵאתִי  כָּל אֹרַח שָֽׁקֶר

**Psalm 119:105**   נֵר לְרַגְלִי דְבָרֶךָ וְאֹור לִנְתִיבָתִֽי

**Psalm 119:106**   נִשְׁבַּעְתִּי וָאֲקַיֵּמָה לִשְׁמֹר מִשְׁפְּטֵי צִדְקֶֽךָ

**Psalm 119:107**   נַעֲנֵיתִי עַד מְאֹד יְהוָה חַיֵּנִי כִדְבָרֶֽךָ

**Psalm 119:108**   נִדְבֹות פִּי רְצֵה נָא יְהוָה וּֽמִשְׁפָּטֶיךָ לַמְּדֵֽנִי

**Psalm 119:109**   נַפְשִׁי בְכַפִּי תָמִיד וְתֹֽורָתְךָ לֹא שָׁכָֽחְתִּי

**Psalm 119:110**   נָתְנוּ רְשָׁעִים פַּח לִי וּמִפִּקּוּדֶיךָ לֹא תָעִֽיתִי

**Psalm 119:111**   נָחַלְתִּי עֵדְוֺתֶיךָ לְעֹולָם כִּֽי שְׂשֹׂון לִבִּי הֵֽמָּה

**Psalm 119:112**   נָטִיתִי לִבִּי לַעֲשֹׂות חֻקֶּיךָ לְעֹולָם עֵֽקֶב

**Psalm 119:113**   סֵעֲפִים שָׂנֵאתִי וְֽתֹורָתְךָ אָהָֽבְתִּי

**Psalm 119:114**   סִתְרִי וּמָגִנִּי אָתָּה לִדְבָרְךָ יִחָֽלְתִּי

**Psalm 119:115**   סֽוּרוּ מִמֶּנִּי מְרֵעִים וְאֶצְּרָה מִצְוֺת אֱלֹהָֽי

**Psalm 119:116**   סָמְכֵנִי כְאִמְרָתְךָ וְאֶֽחְיֶה וְאַל תְּבִישֵׁנִי מִשִּׂבְרִֽי

**Psalm 119:117**   סְעָדֵנִי וְאִוָּשֵׁעָה וְאֶשְׁעָה בְחֻקֶּיךָ תָמִֽיד

**Psalm 119:118**   סָלִיתָ כָּל שֹׁוגִים מֵחֻקֶּיךָ כִּי שֶׁקֶר תַּרְמִיתָֽם

**Psalm 119:119**   סִגִים הִשְׁבַּתָּ כָל רִשְׁעֵי אָרֶץ לָכֵן אָהַבְתִּי עֵדֹתֶֽיךָ

**Psalm 119:120**   סָמַר מִפַּחְדְּךָ בְשָׂרִי וּֽמִמִּשְׁפָּטֶיךָ יָרֵֽאתִי

**Psalm 119:121**   עָשִׂיתִי מִשְׁפָּט וָצֶדֶק בַּל תַּנִּיחֵנִי לְעֹֽשְׁקָֽי

**Psalm 119:122**   עֲרֹב עַבְדְּךָ לְטֹוב אַֽל יַעַשְׁקֻנִי זֵדִֽים

**Psalm 119:123**   עֵינַי כָּלוּ לִֽישׁוּעָתֶךָ וּלְאִמְרַת צִדְקֶֽךָ

**Psalm 119:124**   עֲשֵׂה עִם עַבְדְּךָ כְחַסְדֶּךָ וְחֻקֶּיךָ לַמְּדֵֽנִי

**Psalm 119:125**   עַבְדְּךָ אָנִי הֲבִינֵנִי וְאֵדְעָה עֵדֹתֶֽיךָ

**Psalm 119:126**   עֵת לַעֲשֹׂות לַיהוָה הֵפֵרוּ תֹּורָתֶֽךָ

**Psalm 119:127**   עַל כֵּן אָהַבְתִּי מִצְוֺתֶיךָ מִזָּהָב וּמִפָּֽז

**Psalm 119:128**   עַל כֵּן  כָּל פִּקּוּדֵי כֹל יִשָּׁרְתִּי כָּל אֹרַח שֶׁקֶר שָׂנֵֽאתִי

**Psalm 119:129**   פְּלָאֹות עֵדְוֺתֶיךָ עַל כֵּן נְצָרָתַם נַפְשִֽׁי

**Psalm 119:130**   פֵּתַח דְּבָרֶיךָ יָאִיר מֵבִין פְּתָיִֽים

**Psalm 119:131**   פִּֽי פָעַרְתִּי וָאֶשְׁאָפָה כִּי לְמִצְוֺתֶיךָ יָאָֽבְתִּי

**Psalm 119:132**   פְּנֵה אֵלַי וְחָנֵּנִי כְּמִשְׁפָּט לְאֹהֲבֵי שְׁמֶֽךָ

**Psalm 119:133**   פְּעָמַי הָכֵן בְּאִמְרָתֶךָ וְֽאַל תַּשְׁלֶט בִּי כָל אָֽוֶן

**Psalm 119:134**   פְּדֵנִי מֵעֹשֶׁק אָדָם וְאֶשְׁמְרָה פִּקּוּדֶֽיךָ

**Psalm 119:135**   פָּנֶיךָ הָאֵר בְּעַבְדֶּךָ וְלַמְּדֵנִי אֶת חֻקֶּֽיךָ

**Psalm 119:136**   פַּלְגֵי מַיִם יָרְדוּ עֵינָי עַל לֹא שָׁמְרוּ תֹורָתֶֽךָ

**Psalm 119:137**   צַדִּיק אַתָּה יְהוָה וְיָשָׁר מִשְׁפָּטֶֽיךָ

**Psalm 119:138**   צִוִּיתָ צֶדֶק עֵדֹתֶיךָ וֶֽאֱמוּנָה מְאֹֽד

**Psalm 119:139**   צִמְּתַתְנִי קִנְאָתִי כִּֽי שָׁכְחוּ דְבָרֶיךָ צָרָֽי

**Psalm 119:140**   צְרוּפָה אִמְרָתְךָ מְאֹד וְֽעַבְדְּךָ אֲהֵבָֽהּ

**Psalm 119:141**   צָעִיר אָנֹכִי וְנִבְזֶה פִּקֻּדֶיךָ לֹא שָׁכָֽחְתִּי

**Psalm 119:142**   צִדְקָתְךָ צֶדֶק לְעֹולָם וְֽתֹורָתְךָ אֱמֶֽת

**Psalm 119:143**   צַר וּמָצֹוק מְצָאוּנִי מִצְוֺתֶיךָ שַׁעֲשֻׁעָֽי

**Psalm 119:144**   צֶדֶק עֵדְוֺתֶיךָ לְעֹולָם הֲבִינֵנִי וְאֶחְיֶֽה

**Psalm 119:145**   קָרָאתִי בְכָל לֵב עֲנֵנִי יְהוָה חֻקֶּיךָ אֶצֹּֽרָה

**Psalm 119:146**   קְרָאתִיךָ הֹושִׁיעֵנִי וְאֶשְׁמְרָה עֵדֹתֶֽיךָ

**Psalm 119:147**   קִדַּמְתִּי בַנֶּשֶׁף וָאֲשַׁוֵּעָה לדבריך לִדְבָרְךָ יִחָֽלְתִּי

**Psalm 119:148**   קִדְּמוּ עֵינַי אַשְׁמֻרֹות לָשִׂיחַ בְּאִמְרָתֶֽךָ

**Psalm 119:149**   קֹולִי שִׁמְעָה כְחַסְדֶּךָ יְהוָה כְּֽמִשְׁפָּטֶךָ חַיֵּֽנִי

**Psalm 119:150**   קָרְבוּ רֹדְפֵי זִמָּה מִתֹּורָתְךָ רָחָֽקוּ

**Psalm 119:151**   קָרֹוב אַתָּה יְהוָה וְֽכָל מִצְוֺתֶיךָ אֱמֶֽת

**Psalm 119:152**   קֶדֶם יָדַעְתִּי מֵעֵדֹתֶיךָ כִּי לְעֹולָם יְסַדְתָּֽם

**Psalm 119:153**   רְאֵֽה עָנְיִי וְחַלְּצֵנִי כִּי תֹֽורָתְךָ לֹא שָׁכָֽחְתִּי

**Psalm 119:154**   רִיבָה רִיבִי וּגְאָלֵנִי לְאִמְרָתְךָ חַיֵּֽנִי

**Psalm 119:155**   רָחֹוק מֵרְשָׁעִים יְשׁוּעָה כִּֽי חֻקֶּיךָ לֹא דָרָֽשׁוּ

**Psalm 119:156**   רַחֲמֶיךָ רַבִּים  יְהוָה כְּֽמִשְׁפָּטֶיךָ חַיֵּֽנִי

**Psalm 119:157**   רַבִּים רֹדְפַי וְצָרָי מֵעֵדְוֺתֶיךָ לֹא נָטִֽיתִי

**Psalm 119:158**   רָאִיתִי בֹגְדִים וָֽאֶתְקֹוטָטָה אֲשֶׁר אִמְרָתְךָ לֹא שָׁמָֽרוּ

**Psalm 119:159**   רְאֵה כִּי פִקּוּדֶיךָ אָהָבְתִּי יְהוָה כְּֽחַסְדְּךָ חַיֵּֽנִי

**Psalm 119:160**   רֹאשׁ דְּבָרְךָ אֱמֶת וּלְעֹולָם כָּל מִשְׁפַּט צִדְקֶֽךָ

**Psalm 119:161**   שָׂרִים רְדָפוּנִי חִנָּם ומדבריך וּמִדְּבָרְךָ פָּחַד לִבִּֽי

**Psalm 119:162**   שָׂשׂ אָנֹכִֽי עַל אִמְרָתֶךָ כְּמֹוצֵא שָׁלָל רָֽב

**Psalm 119:163**   שֶׁקֶר שָׂנֵאתִי וַאֲתַעֵבָה תֹּורָתְךָ אָהָֽבְתִּי

**Psalm 119:164**   שֶׁבַע בַּיֹּום הִלַּלְתִּיךָ עַל מִשְׁפְּטֵי צִדְקֶֽךָ

**Psalm 119:165**   שָׁלֹום רָב לְאֹהֲבֵי תֹורָתֶךָ וְאֵֽין לָמֹו מִכְשֹֽׁול

**Psalm 119:166**   שִׂבַּרְתִּי לִֽישׁוּעָתְךָ יְהוָה וּֽמִצְוֺתֶיךָ עָשִֽׂיתִי

**Psalm 119:167**   שָֽׁמְרָה נַפְשִׁי עֵדֹתֶיךָ וָאֹהֲבֵם מְאֹֽד

**Psalm 119:168**   שָׁמַרְתִּי פִקּוּדֶיךָ וְעֵדֹתֶיךָ כִּי כָל דְּרָכַי נֶגְדֶּֽךָ

**Psalm 119:169**   תִּקְרַב רִנָּתִי לְפָנֶיךָ יְהוָה כִּדְבָרְךָ הֲבִינֵֽנִי

**Psalm 119:170**   תָּבֹוא תְחִנָּתִי לְפָנֶיךָ כְּאִמְרָתְךָ הַצִּילֵֽנִי

**Psalm 119:171**   תַּבַּעְנָה שְׂפָתַי תְּהִלָּה כִּי תְלַמְּדֵנִי חֻקֶּֽיךָ

**Psalm 119:172**   תַּעַן לְשֹׁונִי אִמְרָתֶךָ כִּי כָל מִצְוֺתֶיךָ צֶּֽדֶק

**Psalm 119:173**   תְּהִֽי יָדְךָ לְעָזְרֵנִי כִּי פִקּוּדֶיךָ בָחָֽרְתִּי

**Psalm 119:174**   תָּאַבְתִּי לִֽישׁוּעָתְךָ יְהוָה וְתֹֽורָתְךָ שַׁעֲשֻׁעָֽי

**Psalm 119:175**   תְּֽחִי נַפְשִׁי וּֽתְהַֽלְלֶךָּ וּֽמִשְׁפָּטֶךָ יַעֲזְרֻֽנִי

**Psalm 119:176**   תָּעִיתִי כְּשֶׂה אֹבֵד בַּקֵּשׁ עַבְדֶּךָ כִּי מִצְוֺתֶיךָ לֹא שָׁכָֽחְתִּי 

**Psalm 120:1**   שִׁיר הַֽמַּעֲלֹות אֶל יְהוָה בַּצָּרָתָה לִּי קָרָאתִי וַֽ͏יַּעֲנֵֽנִי

**Psalm 120:2**   יְֽהוָה הַצִּילָה נַפְשִׁי מִשְּׂפַת שֶׁקֶר מִלָּשֹׁון רְמִיָּֽה

**Psalm 120:3**   מַה יִּתֵּן לְךָ וּמַה יֹּסִיף לָךְ לָשֹׁון רְמִיָּֽה

**Psalm 120:4**   חִצֵּי גִבֹּור שְׁנוּנִים עִם גַּחֲלֵי רְתָמִֽים

**Psalm 120:5**   אֹֽויָה לִי כִּי גַרְתִּי מֶשֶׁךְ שָׁכַנְתִּי עִֽם אָהֳלֵי קֵדָֽר

**Psalm 120:6**   רַבַּת שָֽׁכְנָה לָּהּ נַפְשִׁי עִם שֹׂונֵא שָׁלֹֽום

**Psalm 120:7**   אֲֽ‍נִי שָׁלֹום וְכִי אֲדַבֵּר הֵמָּה לַמִּלְחָמָֽה 

**Psalm 121:1**   שִׁיר לַֽמַּעֲלֹות אֶשָּׂא עֵינַי אֶל הֶהָרִים מֵאַיִן יָבֹא עֶזְרִֽי

**Psalm 121:2**   עֶזְרִי מֵעִם יְהוָה עֹשֵׂה שָׁמַיִם וָאָֽרֶץ

**Psalm 121:3**   אַל יִתֵּן לַמֹּוט רַגְלֶךָ אַל יָנוּם שֹֽׁמְרֶֽךָ

**Psalm 121:4**   הִנֵּה לֹֽא יָנוּם וְלֹא יִישָׁן שֹׁומֵר יִשְׂרָאֵֽל

**Psalm 121:5**   יְהוָה שֹׁמְרֶךָ יְהוָה צִלְּךָ עַל יַד יְמִינֶֽךָ

**Psalm 121:6**   יֹומָם הַשֶּׁמֶשׁ לֹֽא יַכֶּכָּה וְיָרֵחַ בַּלָּֽיְלָה

**Psalm 121:7**   יְֽהוָה יִשְׁמָרְךָ מִכָּל רָע יִשְׁמֹר אֶת נַפְשֶֽׁךָ

**Psalm 121:8**   יְֽהוָה יִשְׁמָר צֵאתְךָ וּבֹואֶךָ מֵֽעַתָּה וְעַד עֹולָֽם 

**Psalm 122:1**   שִׁיר הַֽמַּעֲלֹות לְדָוִד שָׂמַחְתִּי בְּאֹמְרִים לִי בֵּית יְהוָה נֵלֵֽךְ

**Psalm 122:2**   עֹמְדֹות הָיוּ רַגְלֵינוּ בִּשְׁעָרַיִךְ יְרוּשָׁלִָֽ͏ם

**Psalm 122:3**   יְרוּשָׁלִַ͏ם הַבְּנוּיָה כְּעִיר שֶׁחֻבְּרָה לָּהּ יַחְדָּֽו

**Psalm 122:4**   שֶׁשָּׁם עָלוּ שְׁבָטִים שִׁבְטֵי יָהּ עֵדוּת לְיִשְׂרָאֵל לְהֹדֹות לְשֵׁם יְהוָֽה

**Psalm 122:5**   כִּי שָׁמָּה  יָשְׁבוּ כִסְאֹות לְמִשְׁפָּט כִּסְאֹות לְבֵית דָּוִֽיד

**Psalm 122:6**   שַׁאֲלוּ שְׁלֹום יְרוּשָׁלִָ͏ם יִשְׁלָיוּ אֹהֲבָֽיִךְ

**Psalm 122:7**   יְהִֽי שָׁלֹום בְּחֵילֵךְ שַׁלְוָה בְּאַרְמְנֹותָֽיִךְ

**Psalm 122:8**   לְמַעַן אַחַי וְרֵעָי אֲדַבְּרָה נָּא שָׁלֹום בָּֽךְ

**Psalm 122:9**   לְמַעַן בֵּית יְהוָה אֱלֹהֵינוּ אֲבַקְשָׁה טֹוב לָֽךְ 

**Psalm 123:1**   שִׁיר הַֽמַּעֲלֹות אֵלֶיךָ נָשָׂאתִי אֶת עֵינַי הַיֹּשְׁבִי בַּשָּׁמָֽיִם

**Psalm 123:2**   הִנֵּה כְעֵינֵי עֲבָדִים אֶל יַד אֲֽ‍דֹונֵיהֶם כְּעֵינֵי שִׁפְחָה אֶל יַד גְּבִרְתָּהּ כֵּן עֵינֵינוּ אֶל יְהוָה אֱלֹהֵינוּ עַד שֶׁיְּחָנֵּֽנוּ

**Psalm 123:3**   חָנֵּנוּ יְהוָה חָנֵּנוּ כִּֽי רַב שָׂבַעְנוּ בֽוּז

**Psalm 123:4**   רַבַּת שָֽׂבְעָה לָּהּ נַפְשֵׁנוּ הַלַּעַג הַשַּׁאֲנַנִּים הַבּוּז לִגְאֵיֹונִֽים 

**Psalm 124:1**   שִׁיר הַֽמַּעֲלֹות לְדָוִד לוּלֵי יְהוָה שֶׁהָיָה לָנוּ יֹֽאמַר נָא יִשְׂרָאֵֽל

**Psalm 124:2**   לוּלֵי יְהוָה שֶׁהָיָה לָנוּ בְּקוּם עָלֵינוּ אָדָֽם

**Psalm 124:3**   אֲזַי חַיִּים בְּלָעוּנוּ בַּחֲרֹות אַפָּם בָּֽנוּ

**Psalm 124:4**   אֲזַי הַמַּיִם שְׁטָפוּנוּ נַחְלָה עָבַר עַל נַפְשֵֽׁנוּ

**Psalm 124:5**   אֲזַי עָבַר עַל נַפְשֵׁנוּ הַמַּיִם הַזֵּֽידֹונִֽים

**Psalm 124:6**   בָּרוּךְ יְהוָה שֶׁלֹּא נְתָנָנוּ טֶרֶף לְשִׁנֵּיהֶֽם

**Psalm 124:7**   נַפְשֵׁנוּ כְּצִפֹּור נִמְלְטָה מִפַּח יֹוקְשִׁים הַפַּח נִשְׁבָּר וַאֲנַחְנוּ נִמְלָֽטְנוּ

**Psalm 124:8**   עֶזְרֵנוּ בְּשֵׁם יְהוָה עֹשֵׂה שָׁמַיִם וָאָֽרֶץ 

**Psalm 125:1**   שִׁיר הַֽמַּעֲלֹות הַבֹּטְחִים בַּיהוָה כְּֽהַר צִיֹּון לֹא יִמֹּוט לְעֹולָם יֵשֵֽׁב

**Psalm 125:2**   יְֽרוּשָׁלִַם הָרִים סָבִיב לָהּ וַיהוָה סָבִיב לְעַמֹּו מֵעַתָּה וְעַד עֹולָֽם

**Psalm 125:3**   כִּי לֹא יָנוּחַ שֵׁבֶט הָרֶשַׁע עַל גֹּורַל הַֽצַּדִּיקִים לְמַעַן לֹא יִשְׁלְחוּ הַצַּדִּיקִים בְּעַוְלָתָה יְדֵיהֶֽם

**Psalm 125:4**   הֵיטִיבָה יְהוָה לַטֹּובִים וְלִֽישָׁרִים בְּלִבֹּותָֽם

**Psalm 125:5**   וְהַמַּטִּים עַֽקַלְקַלֹּותָם יֹולִיכֵם יְהוָה אֶת פֹּעֲלֵי הָאָוֶן שָׁלֹום עַל יִשְׂרָאֵֽל 

**Psalm 126:1**   שִׁיר הַֽמַּעֲלֹות בְּשׁוּב יְהוָה אֶת שִׁיבַת צִיֹּון הָיִינוּ כְּחֹלְמִֽים

**Psalm 126:2**   אָז יִמָּלֵא שְׂחֹוק פִּינוּ וּלְשֹׁונֵנוּ רִנָּה אָז יֹאמְרוּ בַגֹּויִם הִגְדִּיל יְהוָה לַעֲשֹׂות עִם אֵֽלֶּה

**Psalm 126:3**   הִגְדִּיל יְהוָה לַעֲשֹׂות עִמָּנוּ הָיִינוּ שְׂמֵחִֽים

**Psalm 126:4**   שׁוּבָה יְהוָה אֶת שבותנו שְׁבִיתֵנוּ כַּאֲפִיקִים בַּנֶּֽגֶב

**Psalm 126:5**   הַזֹּרְעִים בְּדִמְעָה בְּרִנָּה יִקְצֹֽרוּ

**Psalm 126:6**   הָלֹוךְ יֵלֵךְ  וּבָכֹה נֹשֵׂא מֶֽשֶׁךְ הַזָּרַע בֹּֽא יָבֹוא בְרִנָּה נֹשֵׂא אֲלֻמֹּתָֽיו 

**Psalm 127:1**   שִׁיר הַֽמַּֽעֲלֹות לִשְׁלֹמֹה אִם יְהוָה  לֹא יִבְנֶה בַיִת שָׁוְא  עָמְלוּ בֹונָיו בֹּו אִם יְהוָה לֹֽא יִשְׁמָר עִיר שָׁוְא  שָׁקַד שֹׁומֵֽר

**Psalm 127:2**   שָׁוְא לָכֶם  מַשְׁכִּימֵי קוּם מְאַֽחֲרֵי שֶׁבֶת אֹכְלֵי לֶחֶם הָעֲצָבִים כֵּן יִתֵּן לִֽידִידֹו שֵׁנָֽא

**Psalm 127:3**   הִנֵּה נַחֲלַת יְהוָה בָּנִים שָׂכָר פְּרִי הַבָּֽטֶן

**Psalm 127:4**   כְּחִצִּים בְּיַד גִּבֹּור כֵּן בְּנֵי הַנְּעוּרִֽים

**Psalm 127:5**   אַשְׁרֵי הַגֶּבֶר אֲשֶׁר מִלֵּא אֶת אַשְׁפָּתֹו מֵהֶם לֹֽא יֵבֹשׁוּ כִּֽי יְדַבְּרוּ אֶת אֹויְבִים בַּשָּֽׁעַר 

**Psalm 128:1**   שִׁיר הַֽמַּעֲלֹות אַשְׁרֵי כָּל יְרֵא יְהוָה הַהֹלֵךְ בִּדְרָכָֽיו

**Psalm 128:2**   יְגִיעַ כַּפֶּיךָ כִּי תֹאכֵל אַשְׁרֶיךָ וְטֹוב לָֽךְ

**Psalm 128:3**   אֶשְׁתְּךָ  כְּגֶפֶן פֹּרִיָּה בְּיַרְכְּתֵי בֵיתֶךָ בָּנֶיךָ כִּשְׁתִלֵי זֵיתִים סָבִיב לְשֻׁלְחָנֶֽךָ

**Psalm 128:4**   הִנֵּה כִי כֵן יְבֹרַךְ גָּבֶר יְרֵא יְהוָֽה

**Psalm 128:5**   יְבָרֶכְךָ יְהוָה מִצִיֹּון וּרְאֵה בְּטוּב יְרוּשָׁלִָ͏ם כֹּל יְמֵי חַיֶּֽיךָ

**Psalm 128:6**   וּרְאֵֽה בָנִים לְבָנֶיךָ שָׁלֹום עַל יִשְׂרָאֵֽל 

**Psalm 129:1**   שִׁיר הַֽמַּעֲלֹות רַבַּת צְרָרוּנִי מִנְּעוּרַי יֹֽאמַר נָא יִשְׂרָאֵֽל

**Psalm 129:2**   רַבַּת צְרָרוּנִי מִנְּעוּרָי גַּם לֹא יָכְלוּ לִֽי

**Psalm 129:3**   עַל גַּבִּי חָרְשׁוּ חֹרְשִׁים הֶאֱרִיכוּ למענותם לְמַעֲנִיתָֽם

**Psalm 129:4**   יְהוָה צַדִּיק קִצֵּץ עֲבֹות רְשָׁעִֽים

**Psalm 129:5**   יֵבֹשׁוּ וְיִסֹּגוּ אָחֹור כֹּל שֹׂנְאֵי צִיֹּֽון

**Psalm 129:6**   יִהְיוּ כַּחֲצִיר גַּגֹּות שֶׁקַּדְמַת שָׁלַף יָבֵֽשׁ

**Psalm 129:7**   שֶׁלֹּא מִלֵּא כַפֹּו קֹוצֵר וְחִצְנֹו מְעַמֵּֽר

**Psalm 129:8**   וְלֹא אָֽמְרוּ  הָעֹבְרִים בִּרְכַּֽת יְהוָה אֲלֵיכֶם בֵּרַכְנוּ אֶתְכֶם בְּשֵׁם יְהוָֽה 

**Psalm 130:1**   שִׁיר הַֽמַּעֲלֹות מִמַּעֲמַקִּים קְרָאתִיךָ יְהוָֽה

**Psalm 130:2**   אֲדֹנָי שִׁמְעָה בְקֹולִי תִּהְיֶינָה אָזְנֶיךָ קַשֻּׁבֹות לְקֹול תַּחֲנוּנָֽי

**Psalm 130:3**   אִם עֲוֺנֹות תִּשְׁמָר יָהּ אֲדֹנָי מִי יַעֲמֹֽד

**Psalm 130:4**   כִּֽי עִמְּךָ הַסְּלִיחָה לְמַעַן תִּוָּרֵֽא

**Psalm 130:5**   קִוִּיתִי יְהוָה קִוְּתָה נַפְשִׁי וְֽלִדְבָרֹו הֹוחָֽלְתִּי

**Psalm 130:6**   נַפְשִׁי לַֽאדֹנָי מִשֹּׁמְרִים לַבֹּקֶר שֹׁמְרִים לַבֹּֽקֶר

**Psalm 130:7**   יַחֵל יִשְׂרָאֵל אֶל יְהוָה כִּֽי עִם יְהוָה הַחֶסֶד וְהַרְבֵּה עִמֹּו פְדֽוּת

**Psalm 130:8**   וְהוּא יִפְדֶּה אֶת יִשְׂרָאֵל מִכֹּל עֲוֺנֹתָֽיו 

**Psalm 131:1**   שִׁיר הַֽמַּֽעֲלֹות לְדָוִד יְהוָה  לֹא גָבַהּ לִבִּי וְלֹא רָמוּ עֵינַי וְלֹֽא הִלַּכְתִּי  בִּגְדֹלֹות וּבְנִפְלָאֹות מִמֶּֽנִּי

**Psalm 131:2**   אִם לֹא שִׁוִּיתִי  וְדֹומַמְתִּי נַפְשִׁי כְּגָמֻל עֲלֵי אִמֹּו כַּגָּמֻל עָלַי נַפְשִֽׁי

**Psalm 131:3**   יַחֵל יִשְׂרָאֵל אֶל יְהוָה מֵֽעַתָּה וְעַד עֹולָֽם 

**Psalm 132:1**   שִׁיר הַֽמַּעֲלֹות זְכֹור יְהוָה לְדָוִד אֵת כָּל עֻנֹּותֹֽו

**Psalm 132:2**   אֲשֶׁר נִשְׁבַּע לַיהוָה נָדַר לַאֲבִיר יַעֲקֹֽב

**Psalm 132:3**   אִם אָבֹא בְּאֹהֶל בֵּיתִי אִם אֶעֱלֶה עַל עֶרֶשׂ יְצוּעָֽי

**Psalm 132:4**   אִם אֶתֵּן שְׁנַת לְעֵינָי לְֽעַפְעַפַּי תְּנוּמָֽה

**Psalm 132:5**   עַד אֶמְצָא מָקֹום לַיהוָה מִשְׁכָּנֹות לַאֲבִיר יַעֲקֹֽב

**Psalm 132:6**   הִנֵּֽה שְׁמַֽעֲנוּהָ בְאֶפְרָתָה מְצָאנוּהָ בִּשְׂדֵי יָֽעַר

**Psalm 132:7**   נָבֹואָה לְמִשְׁכְּנֹותָיו נִשְׁתַּחֲוֶה לַהֲדֹם רַגְלָֽיו

**Psalm 132:8**   קוּמָה יְהוָה לִמְנוּחָתֶךָ אַתָּה וַאֲרֹון עֻזֶּֽךָ

**Psalm 132:9**   כֹּהֲנֶיךָ יִלְבְּשׁוּ צֶדֶק וַחֲסִידֶיךָ יְרַנֵּֽנוּ

**Psalm 132:10**   בַּעֲבוּר דָּוִד עַבְדֶּךָ אַל תָּשֵׁב פְּנֵי מְשִׁיחֶֽךָ

**Psalm 132:11**   נִשְׁבַּֽע יְהוָה  לְדָוִד אֱמֶת לֹֽא יָשׁוּב מִמֶּנָּה מִפְּרִי בִטְנְךָ אָשִׁית לְכִסֵּא לָֽךְ

**Psalm 132:12**   אִֽם יִשְׁמְרוּ בָנֶיךָ  בְּרִיתִי וְעֵדֹתִי זֹו אֲלַמְּדֵם גַּם בְּנֵיהֶם עֲדֵי עַד יֵשְׁבוּ לְכִסֵּא לָֽךְ

**Psalm 132:13**   כִּֽי בָחַר יְהוָה בְּצִיֹּון אִוָּהּ לְמֹושָׁב לֹֽו

**Psalm 132:14**   זֹאת מְנוּחָתִי עֲדֵי עַד פֹּֽה אֵשֵׁב כִּי אִוִּתִֽיהָ

**Psalm 132:15**   צֵידָהּ בָּרֵךְ אֲבָרֵךְ אֶבְיֹונֶיהָ אַשְׂבִּיעַֽ לָֽחֶם

**Psalm 132:16**   וְֽכֹהֲנֶיהָ אַלְבִּישׁ יֶשַׁע וַחֲסִידֶיהָ רַנֵּן יְרַנֵּֽנוּ

**Psalm 132:17**   שָׁם אַצְמִיחַ קֶרֶן לְדָוִד עָרַכְתִּי נֵר לִמְשִׁיחִֽי

**Psalm 132:18**   אֹויְבָיו אַלְבִּישׁ בֹּשֶׁת וְעָלָיו יָצִיץ נִזְרֹֽו 

**Psalm 133:1**   שִׁיר הַֽמַּעֲלֹות לְדָוִד הִנֵּה מַה טֹּוב וּמַה נָּעִים שֶׁבֶת אַחִים גַּם יָֽחַד

**Psalm 133:2**   כַּשֶּׁמֶן הַטֹּוב  עַל הָרֹאשׁ יֹרֵד עַֽל הַזָּקָן זְקַֽן אַהֲרֹן שֶׁיֹּרֵד עַל פִּי מִדֹּותָֽיו

**Psalm 133:3**   כְּטַל חֶרְמֹון שֶׁיֹּרֵד עַל הַרְרֵי צִיֹּון כִּי שָׁם  צִוָּה יְהוָה אֶת הַבְּרָכָה חַיִּים עַד הָעֹולָֽם 

**Psalm 134:1**   שִׁיר הַֽמַּעֲלֹות הִנֵּה  בָּרֲכוּ אֶת יְהוָה כָּל עַבְדֵי יְהוָה הָעֹמְדִים בְּבֵית יְהוָה בַּלֵּילֹֽות

**Psalm 134:2**   שְׂאֽוּ יְדֵכֶם קֹדֶשׁ וּבָרֲכוּ אֶת יְהוָֽה

**Psalm 134:3**   יְבָרֶכְךָ יְהוָה מִצִיֹּון עֹשֵׂה שָׁמַיִם וָאָֽרֶץ 

**Psalm 135:1**   הַלְלוּ יָהּ  הַֽלְלוּ אֶת שֵׁם יְהוָה הַֽ͏לְלוּ עַבְדֵי יְהוָֽה

**Psalm 135:2**   שֶׁעֹֽמְדִים בְּבֵית יְהוָה בְּחַצְרֹות בֵּית אֱלֹהֵֽינוּ

**Psalm 135:3**   הַֽלְלוּ יָהּ כִּי טֹוב יְהוָה זַמְּרוּ לִשְׁמֹו כִּי נָעִֽים

**Psalm 135:4**   כִּֽי יַעֲקֹב בָּחַר לֹו יָהּ יִשְׂרָאֵל לִסְגֻלָּתֹֽו

**Psalm 135:5**   כִּי אֲנִי יָדַעְתִּי כִּי גָדֹול יְהוָה וַאֲדֹנֵינוּ מִכָּל אֱלֹהִֽים

**Psalm 135:6**   כֹּל אֲשֶׁר חָפֵץ יְהוָה עָשָׂה בַּשָּׁמַיִם וּבָאָרֶץ בַּיַּמִּים וְכָל תְּהֹומֹֽות

**Psalm 135:7**   מַֽעֲלֶה נְשִׂאִים מִקְצֵה הָאָרֶץ בְּרָקִים לַמָּטָר עָשָׂה מֹֽוצֵא רוּחַ מֵאֹֽוצְרֹותָֽיו

**Psalm 135:8**   שֶֽׁהִכָּה בְּכֹורֵי מִצְרָיִם מֵאָדָם עַד בְּהֵמָֽה

**Psalm 135:9**   שָׁלַח  אֹתֹות וּמֹפְתִים בְּתֹוכֵכִי מִצְרָיִם בְּפַרְעֹה וּבְכָל עֲבָדָֽיו

**Psalm 135:10**   שֶֽׁהִכָּה גֹּויִם רַבִּים וְהָרַג מְלָכִים עֲצוּמִֽים

**Psalm 135:11**   לְסִיחֹון  מֶלֶךְ הָאֱמֹרִי וּלְעֹוג מֶלֶךְ הַבָּשָׁן וּלְכֹל מַמְלְכֹות כְּנָֽעַן

**Psalm 135:12**   וְנָתַן אַרְצָם נַחֲלָה נַחֲלָה לְיִשְׂרָאֵל עַמֹּֽו

**Psalm 135:13**   יְהוָה שִׁמְךָ לְעֹולָם יְהוָה זִכְרְךָ לְדֹר וָדֹֽר

**Psalm 135:14**   כִּֽי יָדִין יְהוָה עַמֹּו וְעַל עֲבָדָיו יִתְנֶחָֽם

**Psalm 135:15**   עֲצַבֵּי הַגֹּויִם כֶּסֶף וְזָהָב מַעֲשֵׂה יְדֵי אָדָֽם

**Psalm 135:16**   פֶּֽה לָהֶם וְלֹא יְדַבֵּרוּ עֵינַיִם לָהֶם וְלֹא יִרְאֽוּ

**Psalm 135:17**   אָזְנַיִם לָהֶם וְלֹא יַאֲזִינוּ אַף אֵין יֶשׁ רוּחַ בְּפִיהֶֽם

**Psalm 135:18**   כְּמֹוהֶם יִהְיוּ עֹשֵׂיהֶם כֹּל אֲשֶׁר בֹּטֵחַ בָּהֶֽם

**Psalm 135:19**   בֵּית יִשְׂרָאֵל בָּרֲכוּ אֶת יְהוָה בֵּית אַהֲרֹן בָּרֲכוּ אֶת יְהוָֽה

**Psalm 135:20**   בֵּית הַלֵּוִי בָּרֲכוּ אֶת יְהוָה יִֽרְאֵי יְהוָה בָּרֲכוּ אֶת יְהוָֽה

**Psalm 135:21**   בָּרוּךְ יְהוָה  מִצִיֹּון שֹׁכֵן יְֽרוּשָׁלִָם הַֽלְלוּ יָֽהּ 

**Psalm 136:1**   הֹודוּ לַיהוָה כִּי טֹוב כִּי לְעֹולָם חַסְדֹּֽו

**Psalm 136:2**   הֹודוּ לֵֽאלֹהֵי הָאֱלֹהִים כִּי לְעֹולָם חַסְדֹּֽו

**Psalm 136:3**   הֹודוּ לַאֲדֹנֵי הָאֲדֹנִים כִּי לְעֹלָם חַסְדֹּֽו

**Psalm 136:4**   לְעֹשֵׂה נִפְלָאֹות גְּדֹלֹות לְבַדֹּו כִּי לְעֹולָם חַסְדֹּֽו

**Psalm 136:5**   לְעֹשֵׂה הַשָּׁמַיִם בִּתְבוּנָה כִּי לְעֹולָם חַסְדֹּֽו

**Psalm 136:6**   לְרֹקַע הָאָרֶץ עַל הַמָּיִם כִּי לְעֹולָם חַסְדֹּֽו

**Psalm 136:7**   לְעֹשֵׂה אֹורִים גְּדֹלִים כִּי לְעֹולָם חַסְדֹּֽו

**Psalm 136:8**   אֶת הַשֶּׁמֶשׁ לְמֶמְשֶׁלֶת בַּיֹּום כִּי לְעֹולָם חַסְדֹּֽו

**Psalm 136:9**   אֶת הַיָּרֵחַ וְכֹוכָבִים לְמֶמְשְׁלֹות בַּלָּיְלָה כִּי לְעֹולָם חַסְדֹּֽו

**Psalm 136:10**   לְמַכֵּה מִצְרַיִם בִּבְכֹורֵיהֶם כִּי לְעֹולָם חַסְדֹּֽו

**Psalm 136:11**   וַיֹּוצֵא יִשְׂרָאֵל מִתֹּוכָם כִּי לְעֹולָם חַסְדֹּֽו

**Psalm 136:12**   בְּיָד חֲזָקָה וּבִזְרֹועַ נְטוּיָה כִּי לְעֹולָם חַסְדֹּֽו

**Psalm 136:13**   לְגֹזֵר יַם סוּף לִגְזָרִים כִּי לְעֹולָם חַסְדֹּֽו

**Psalm 136:14**   וְהֶעֱבִיר יִשְׂרָאֵל בְּתֹוכֹו כִּי לְעֹולָם חַסְדֹּֽו

**Psalm 136:15**   וְנִעֵר פַּרְעֹה וְחֵילֹו בְיַם סוּף כִּי לְעֹולָם חַסְדֹּֽו

**Psalm 136:16**   לְמֹולִיךְ עַמֹּו בַּמִּדְבָּר כִּי לְעֹולָם חַסְדֹּֽו

**Psalm 136:17**   לְמַכֵּה מְלָכִים גְּדֹלִים כִּי לְעֹולָם חַסְדֹּֽו

**Psalm 136:18**   וַֽ͏יַּהֲרֹג מְלָכִים אַדִּירִים כִּי לְעֹולָם חַסְדֹּֽו

**Psalm 136:19**   לְסִיחֹון מֶלֶךְ הָאֱמֹרִי כִּי לְעֹולָם חַסְדֹּֽו

**Psalm 136:20**   וּלְעֹוג מֶלֶךְ הַבָּשָׁן כִּי לְעֹולָם חַסְדֹּֽו

**Psalm 136:21**   וְנָתַן אַרְצָם לְנַחֲלָה כִּי לְעֹולָם חַסְדֹּֽו

**Psalm 136:22**   נַחֲלָה לְיִשְׂרָאֵל עַבְדֹּו כִּי לְעֹולָם חַסְדֹּֽו

**Psalm 136:23**   שֶׁבְּשִׁפְלֵנוּ זָכַר לָנוּ כִּי לְעֹולָם חַסְדֹּֽו

**Psalm 136:24**   וַיִּפְרְקֵנוּ מִצָּרֵינוּ כִּי לְעֹולָם חַסְדֹּֽו

**Psalm 136:25**   נֹתֵן לֶחֶם לְכָל בָּשָׂר כִּי לְעֹולָם חַסְדֹּֽו

**Psalm 136:26**   הֹודוּ לְאֵל הַשָּׁמָיִם כִּי לְעֹולָם חַסְדֹּֽו 

**Psalm 137:1**   עַל נַהֲרֹות  בָּבֶל שָׁם יָשַׁבְנוּ גַּם בָּכִינוּ בְּזָכְרֵנוּ אֶת צִיֹּֽון

**Psalm 137:2**   עַֽל עֲרָבִים בְּתֹוכָהּ תָּלִינוּ כִּנֹּרֹותֵֽינוּ

**Psalm 137:3**   כִּי שָׁם שְֽׁאֵלוּנוּ שֹׁובֵינוּ דִּבְרֵי שִׁיר וְתֹולָלֵינוּ שִׂמְחָה שִׁירוּ לָנוּ מִשִּׁיר צִיֹּֽון

**Psalm 137:4**   אֵיךְ נָשִׁיר אֶת שִׁיר יְהוָה עַל אַדְמַת נֵכָֽר

**Psalm 137:5**   אִֽם אֶשְׁכָּחֵךְ יְֽרוּשָׁלִָם תִּשְׁכַּח יְמִינִֽ͏י

**Psalm 137:6**   תִּדְבַּק לְשֹׁונִי  לְחִכִּי אִם לֹא אֶזְכְּרֵכִי אִם לֹא אַעֲלֶה אֶת יְרוּשָׁלִַ͏ם עַל רֹאשׁ שִׂמְחָתִֽ͏י

**Psalm 137:7**   זְכֹר יְהוָה  לִבְנֵי אֱדֹום אֵת יֹום יְֽרוּשָׁלִָ͏ם הָאֹמְרִים עָרוּ  עָרוּ עַד הַיְסֹוד בָּֽהּ

**Psalm 137:8**   בַּת בָּבֶל הַשְּׁדוּדָה אַשְׁרֵי שֶׁיְשַׁלֶּם לָךְ אֶת גְּמוּלֵךְ שֶׁגָּמַלְתְּ לָֽנוּ

**Psalm 137:9**   אַשְׁרֵי  שֶׁיֹּאחֵז וְנִפֵּץ אֶֽת עֹלָלַיִךְ אֶל הַסָּֽלַע 

**Psalm 138:1**   לְדָוִד  אֹודְךָ בְכָל לִבִּי נֶגֶד אֱלֹהִים אֲזַמְּרֶֽךָּ

**Psalm 138:2**   אֶשְׁתַּחֲוֶה אֶל הֵיכַל קָדְשְׁךָ וְאֹודֶה אֶת שְׁמֶךָ עַל חַסְדְּךָ וְעַל אֲמִתֶּךָ כִּֽי הִגְדַּלְתָּ עַל כָּל שִׁמְךָ אִמְרָתֶֽךָ

**Psalm 138:3**   בְּיֹום קָרָֽאתִי וַֽתַּעֲנֵנִי תַּרְהִבֵנִי בְנַפְשִׁי עֹֽז

**Psalm 138:4**   יֹודוּךָ יְהוָה כָּל מַלְכֵי אָרֶץ כִּי שָׁמְעוּ אִמְרֵי פִֽיךָ

**Psalm 138:5**   וְיָשִׁירוּ בְּדַרְכֵי יְהוָה כִּי גָדֹול כְּבֹוד יְהוָֽה

**Psalm 138:6**   כִּי רָם יְהוָה וְשָׁפָל יִרְאֶה וְגָבֹהַּ מִמֶּרְחָק יְיֵדָֽע

**Psalm 138:7**   אִם אֵלֵךְ  בְּקֶרֶב צָרָה תְּחַיֵּנִי עַל אַף אֹיְבַי תִּשְׁלַח יָדֶךָ וְתֹושִׁיעֵנִי יְמִינֶֽךָ

**Psalm 138:8**   יְהוָה יִגְמֹר בַּעֲדִי יְהוָה חַסְדְּךָ לְעֹולָם מַעֲשֵׂי יָדֶיךָ אַל תֶּֽרֶף 

**Psalm 139:1**   לַמְנַצֵּחַ לְדָוִד מִזְמֹור יְהוָה חֲקַרְתַּנִי וַתֵּדָֽע

**Psalm 139:2**   אַתָּה יָדַעְתָּ שִׁבְתִּי וְקוּמִי בַּנְתָּה לְרֵעִי מֵרָחֹֽוק

**Psalm 139:3**   אָרְחִי וְרִבְעִי זֵרִיתָ וְֽכָל דְּרָכַי הִסְכַּֽנְתָּה

**Psalm 139:4**   כִּי אֵין מִלָּה בִּלְשֹׁונִי הֵן יְהוָה יָדַעְתָּ כֻלָּֽהּ

**Psalm 139:5**   אָחֹור וָקֶדֶם צַרְתָּנִי וַתָּשֶׁת עָלַי כַּפֶּֽכָה

**Psalm 139:6**   פלאיה פְּלִיאָֽה דַעַת מִמֶּנִּי נִשְׂגְּבָה לֹא אוּכַֽל לָֽהּ

**Psalm 139:7**   אָנָה אֵלֵךְ מֵרוּחֶךָ וְאָנָה מִפָּנֶיךָ אֶבְרָֽח

**Psalm 139:8**   אִם אֶסַּק שָׁמַיִם שָׁם אָתָּה וְאַצִּיעָה שְּׁאֹול הִנֶּֽךָּ

**Psalm 139:9**   אֶשָּׂא כַנְפֵי שָׁחַר אֶשְׁכְּנָה בְּאַחֲרִית יָֽם

**Psalm 139:10**   גַּם שָׁם יָדְךָ תַנְחֵנִי וְֽתֹאחֲזֵנִי יְמִינֶֽךָ

**Psalm 139:11**   וָאֹמַר אַךְ חֹשֶׁךְ יְשׁוּפֵנִי וְלַיְלָה אֹור בַּעֲדֵֽנִי

**Psalm 139:12**   גַּם חֹשֶׁךְ לֹֽא יַחְשִׁיךְ מִמֶּךָ וְלַיְלָה כַּיֹּום יָאִיר כַּחֲשֵׁיכָה כָּאֹורָֽה

**Psalm 139:13**   כִּֽי אַתָּה קָנִיתָ כִלְיֹתָי תְּסֻכֵּנִי בְּבֶטֶן אִמִּֽי

**Psalm 139:14**   אֹֽודְךָ עַל כִּי נֹורָאֹות נִפְלֵיתִי נִפְלָאִים מַעֲשֶׂיךָ וְנַפְשִׁי יֹדַעַת מְאֹֽד

**Psalm 139:15**   לֹא נִכְחַד עָצְמִי מִמֶּךָּ אֲשֶׁר עֻשֵּׂיתִי בַסֵּתֶר רֻקַּמְתִּי בְּֽתַחְתִּיֹּות אָֽרֶץ

**Psalm 139:16**   גָּלְמִי  רָאוּ עֵינֶיךָ וְעַֽל סִפְרְךָ כֻּלָּם יִכָּתֵבוּ יָמִים יֻצָּרוּ ולא וְלֹו אֶחָד בָּהֶֽם

**Psalm 139:17**   וְלִי מַה יָּקְרוּ רֵעֶיךָ אֵל מֶה עָצְמוּ רָאשֵׁיהֶֽם

**Psalm 139:18**   אֶסְפְּרֵם מֵחֹול יִרְבּוּן הֱקִיצֹתִי וְעֹודִי עִמָּֽךְ

**Psalm 139:19**   אִם תִּקְטֹל אֱלֹוהַּ  רָשָׁע וְאַנְשֵׁי דָמִים סוּרוּ מֶֽנִּי

**Psalm 139:20**   אֲשֶׁר יֹאמְרֻךָ לִמְזִמָּה נָשֻׂא לַשָּׁוְא עָרֶֽיךָ

**Psalm 139:21**   הֲלֹֽוא מְשַׂנְאֶיךָ יְהוָה  אֶשְׂנָא וּבִתְקֹומְמֶיךָ אֶתְקֹוטָֽט

**Psalm 139:22**   תַּכְלִית שִׂנְאָה שְׂנֵאתִים לְאֹויְבִים הָיוּ לִֽי

**Psalm 139:23**   חָקְרֵנִי אֵל וְדַע לְבָבִי בְּחָנֵנִי וְדַע שַׂרְעַפָּֽי

**Psalm 139:24**   וּרְאֵה אִם דֶּֽרֶךְ עֹצֶב בִּי וּנְחֵנִי בְּדֶרֶךְ עֹולָֽם 

**Psalm 140:1**   לַמְנַצֵּחַ מִזְמֹור לְדָוִֽד

**Psalm 140:2**   חַלְּצֵנִי יְהוָה מֵאָדָם רָע מֵאִישׁ חֲמָסִים תִּנְצְרֵֽנִי

**Psalm 140:3**   אֲשֶׁר חָשְׁבוּ רָעֹות בְּלֵב כָּל יֹום יָגוּרוּ מִלְחָמֹֽות

**Psalm 140:4**   שָֽׁנֲנוּ לְשֹׁונָם כְּֽמֹו נָחָשׁ חֲמַת עַכְשׁוּב תַּחַת שְׂפָתֵימֹו סֶֽלָה

**Psalm 140:5**   שָׁמְרֵנִי יְהוָה  מִידֵי רָשָׁע מֵאִישׁ חֲמָסִים תִּנְצְרֵנִי אֲשֶׁר חָשְׁבוּ לִדְחֹות פְּעָמָֽי

**Psalm 140:6**   טָֽמְנֽוּ גֵאִים  פַּח לִי וַחֲבָלִים פָּרְשׂוּ רֶשֶׁת לְיַד מַעְגָּל מֹקְשִׁים שָֽׁתוּ לִי סֶֽלָה

**Psalm 140:7**   אָמַרְתִּי לַיהוָה אֵלִי אָתָּה הַאֲזִינָה יְהוָה קֹול תַּחֲנוּנָֽי

**Psalm 140:8**   יְהֹוִה אֲדֹנָי עֹז יְשׁוּעָתִי סַכֹּתָה לְרֹאשִׁי בְּיֹום נָֽשֶׁק

**Psalm 140:9**   אַל תִּתֵּן יְהוָה מַאֲוַיֵּי רָשָׁע זְמָמֹו אַל תָּפֵק יָרוּמוּ סֶֽלָה

**Psalm 140:10**   רֹאשׁ מְסִבָּי עֲמַל שְׂפָתֵימֹו יכסומו יְכַסֵּֽמֹו

**Psalm 140:11**   ימיטו יִמֹּוטוּ עֲלֵיהֶם גֶּֽחָלִים בָּאֵשׁ יַפִּלֵם בְּמַהֲמֹרֹות בַּֽל יָקֽוּמוּ

**Psalm 140:12**   אִישׁ לָשֹׁון בַּל יִכֹּון בָּאָרֶץ אִישׁ חָמָס רָע יְצוּדֶנּוּ לְמַדְחֵפֹֽת

**Psalm 140:13**   ידעת יָדַעְתִּי כִּֽי יַעֲשֶׂה יְהוָה דִּין עָנִי מִשְׁפַּט אֶבְיֹנִֽים

**Psalm 140:14**   אַךְ צַדִּיקִים יֹודוּ לִשְׁמֶךָ יֵשְׁבוּ יְשָׁרִים אֶת פָּנֶֽיךָ 

**Psalm 141:1**   מִזְמֹור לְדָוִד יְהוָה קְרָאתִיךָ חוּשָׁה לִּי הַאֲזִינָה קֹולִי בְּקָרְאִי לָֽךְ

**Psalm 141:2**   תִּכֹּון תְּפִלָּתִי קְטֹרֶת לְפָנֶיךָ מַֽשְׂאַת כַּפַּי מִנְחַת עָֽרֶב

**Psalm 141:3**   שִׁיתָה יְהוָה שָׁמְרָה לְפִי נִצְּרָה עַל דַּל שְׂפָתָֽי

**Psalm 141:4**   אַל תַּט לִבִּי לְדָבָר  רָע לְהִתְעֹולֵל עֲלִלֹות  בְּרֶשַׁע אֶת אִישִׁים פֹּֽעֲלֵי אָוֶן וּבַל אֶלְחַם בְּמַנְעַמֵּיהֶֽם

**Psalm 141:5**   יֶֽהֶלְמֵֽנִי צַדִּיק  חֶסֶד וְֽיֹוכִיחֵנִי שֶׁמֶן רֹאשׁ אַל יָנִי רֹאשִׁי כִּי עֹוד וּתְפִלָּתִי בְּרָעֹותֵיהֶֽם

**Psalm 141:6**   נִשְׁמְטוּ בִֽידֵי סֶלַע שֹׁפְטֵיהֶם וְשָׁמְעוּ אֲמָרַי כִּי נָעֵֽמוּ

**Psalm 141:7**   כְּמֹו פֹלֵחַ וּבֹקֵעַ בָּאָרֶץ נִפְזְרוּ עֲצָמֵינוּ לְפִי שְׁאֹֽול

**Psalm 141:8**   כִּי אֵלֶיךָ  יְהֹוִה אֲדֹנָי עֵינָי בְּכָה חָסִיתִי אַל תְּעַר נַפְשִֽׁי

**Psalm 141:9**   שָׁמְרֵנִי מִידֵי פַח יָקְשׁוּ לִי וּמֹקְשֹׁות פֹּעֲלֵי אָֽוֶן

**Psalm 141:10**   יִפְּלוּ בְמַכְמֹרָיו רְשָׁעִים יַחַד אָנֹכִי עַֽד אֶעֱבֹֽור 

**Psalm 142:1**   מַשְׂכִּיל לְדָוִד בִּהְיֹותֹו בַמְּעָרָה תְפִלָּֽה

**Psalm 142:2**   קֹולִי אֶל יְהוָה אֶזְעָק קֹולִי אֶל יְהוָה אֶתְחַנָּֽן

**Psalm 142:3**   אֶשְׁפֹּךְ לְפָנָיו שִׂיחִי צָרָתִי לְפָנָיו אַגִּֽיד

**Psalm 142:4**   בְּהִתְעַטֵּף עָלַי  רוּחִי וְאַתָּה יָדַעְתָּ נְֽתִיבָתִי בְּאֹֽרַח זוּ אֲהַלֵּךְ טָמְנוּ פַח לִֽי

**Psalm 142:5**   הַבֵּיט יָמִין  וּרְאֵה וְאֵֽין לִי מַכִּיר אָבַד מָנֹוס מִמֶּנִּי אֵין דֹּורֵשׁ לְנַפְשִֽׁי

**Psalm 142:6**   זָעַקְתִּי אֵלֶיךָ יְהוָה אָמַרְתִּי אַתָּה מַחְסִי חֶלְקִי בְּאֶרֶץ הַֽחַיִּים

**Psalm 142:7**   הַקְשִׁיבָה  אֶֽל רִנָּתִי כִּֽי דַלֹּותִי מְאֹד הַצִּילֵנִי מֵרֹדְפַי כִּי אָמְצוּ מִמֶּֽנִּי

**Psalm 142:8**   הֹוצִיאָה מִמַּסְגֵּר  נַפְשִׁי לְהֹודֹות אֶת שְׁמֶךָ בִּי יַכְתִּרוּ צַדִּיקִים כִּי תִגְמֹל עָלָֽ͏י 

**Psalm 143:1**   מִזְמֹור לְדָוִד יְהוָה  שְׁמַע תְּפִלָּתִי הַאֲזִינָה אֶל תַּחֲנוּנַי בֶּאֱמֻנָתְךָ עֲנֵנִי בְּצִדְקָתֶֽךָ

**Psalm 143:2**   וְאַל תָּבֹוא בְמִשְׁפָּט אֶת עַבְדֶּךָ כִּי לֹֽא יִצְדַּק לְפָנֶיךָ כָל חָֽי

**Psalm 143:3**   כִּי רָדַף אֹויֵב  נַפְשִׁי דִּכָּא לָאָרֶץ חַיָּתִי הֹושִׁיבַנִי בְמַחֲשַׁכִּים כְּמֵתֵי עֹולָֽם

**Psalm 143:4**   וַתִּתְעַטֵּף עָלַי רוּחִי בְּתֹוכִי יִשְׁתֹּומֵם לִבִּֽי

**Psalm 143:5**   זָכַרְתִּי יָמִים  מִקֶּדֶם הָגִיתִי בְכָל פָּעֳלֶךָ בְּֽמַעֲשֵׂה יָדֶיךָ אֲשֹׂוחֵֽחַ

**Psalm 143:6**   פֵּרַשְׂתִּי יָדַי אֵלֶיךָ נַפְשִׁי  כְּאֶֽרֶץ עֲיֵפָה לְךָ סֶֽלָה

**Psalm 143:7**   מַהֵר עֲנֵנִי  יְהוָה כָּלְתָה רוּחִי אַל תַּסְתֵּר פָּנֶיךָ מִמֶּנִּי וְנִמְשַׁלְתִּי עִם יֹרְדֵי בֹֽור

**Psalm 143:8**   הַשְׁמִיעֵנִי בַבֹּקֶר  חַסְדֶּךָ כִּֽי בְךָ בָטָחְתִּי הֹודִיעֵנִי דֶּֽרֶךְ זוּ אֵלֵךְ כִּֽי אֵלֶיךָ נָשָׂאתִי נַפְשִֽׁי

**Psalm 143:9**   הַצִּילֵנִי מֵאֹיְבַי  יְהוָה אֵלֶיךָ כִסִּֽתִי

**Psalm 143:10**   לַמְּדֵנִי  לַֽעֲשֹׂות רְצֹונֶךָ כִּֽי אַתָּה אֱלֹוהָי רוּחֲךָ טֹובָה תַּנְחֵנִי בְּאֶרֶץ מִישֹֽׁור

**Psalm 143:11**   לְמַֽעַן שִׁמְךָ יְהוָה תְּחַיֵּנִי בְּצִדְקָתְךָ  תֹּוצִיא מִצָּרָה נַפְשִֽׁי

**Psalm 143:12**   וּֽבְחַסְדְּךָ תַּצְמִית אֹיְבָי וְֽהַאֲבַדְתָּ כָּל צֹרֲרֵי נַפְשִׁי כִּי אֲנִי עַבְדֶּֽךָ 

**Psalm 144:1**   לְדָוִד  בָּרוּךְ יְהוָה  צוּרִי הַֽמְלַמֵּד יָדַי לַקְרָב אֶצְבְּעֹותַי לַמִּלְחָמָֽה

**Psalm 144:2**   חַסְדִּי וּמְצוּדָתִי מִשְׂגַּבִּי וּֽמְפַלְטִי לִי מָגִנִּי וּבֹו חָסִיתִי הָרֹודֵד עַמִּי תַחְתָּֽי

**Psalm 144:3**   יְֽהוָה מָה אָדָם וַתֵּדָעֵהוּ בֶּן אֱנֹושׁ וַֽתְּחַשְּׁבֵֽהוּ

**Psalm 144:4**   אָדָם לַהֶבֶל דָּמָה יָמָיו כְּצֵל עֹובֵֽר

**Psalm 144:5**   יְהוָה הַט שָׁמֶיךָ וְתֵרֵד גַּע בֶּהָרִים וְֽיֶעֱשָֽׁנוּ

**Psalm 144:6**   בְּרֹוק בָּרָק וּתְפִיצֵם שְׁלַח חִצֶּיךָ וּתְהֻמֵּֽם

**Psalm 144:7**   שְׁלַח יָדֶיךָ מִמָּרֹום פְּצֵנִי וְהַצִּילֵנִי מִמַּיִם רַבִּים מִיַּד בְּנֵי נֵכָֽר

**Psalm 144:8**   אֲשֶׁר פִּיהֶם דִּבֶּר שָׁוְא וִֽימִינָם יְמִין שָֽׁקֶר

**Psalm 144:9**   אֱֽ‍לֹהִים שִׁיר חָדָשׁ אָשִׁירָה לָּךְ בְּנֵבֶל עָשֹׂור אֲזַמְּרָה לָּֽךְ

**Psalm 144:10**   הַנֹּותֵן תְּשׁוּעָה לַמְּלָכִים הַפֹּוצֶה אֶת דָּוִד עַבְדֹּו מֵחֶרֶב רָעָֽה

**Psalm 144:11**   פְּצֵנִי וְהַצִּילֵנִי מִיַּד בְּֽנֵי נֵכָר אֲשֶׁר פִּיהֶם דִּבֶּר שָׁוְא וִֽימִינָם יְמִין שָֽׁקֶר

**Psalm 144:12**   אֲשֶׁר בָּנֵינוּ  כִּנְטִעִים מְגֻדָּלִים בִּֽנְעוּרֵיהֶם בְּנֹותֵינוּ כְזָוִיֹּת מְחֻטָּבֹות תַּבְנִית הֵיכָֽל

**Psalm 144:13**   מְזָוֵינוּ מְלֵאִים מְפִיקִים מִזַּן אֶל זַן צֹאונֵנוּ מַאֲלִיפֹות מְרֻבָּבֹות בְּחוּצֹותֵֽינוּ

**Psalm 144:14**   אַלּוּפֵינוּ מְֽסֻבָּלִים אֵֽין פֶּרֶץ וְאֵין יֹוצֵאת וְאֵין צְוָחָה בִּרְחֹבֹתֵֽינוּ

**Psalm 144:15**   אַשְׁרֵי הָעָם שֶׁכָּכָה לֹּו אַֽשְׁרֵי הָעָם שֶׁיֲהוָה אֱלֹהָֽיו 

**Psalm 145:1**   תְּהִלָּה לְדָוִד אֲרֹומִמְךָ אֱלֹוהַי הַמֶּלֶךְ וַאֲבָרֲכָה שִׁמְךָ לְעֹולָם וָעֶֽד

**Psalm 145:2**   בְּכָל יֹום אֲבָרֲכֶךָּ וַאֲהַלְלָה שִׁמְךָ לְעֹולָם וָעֶֽד

**Psalm 145:3**   גָּדֹול יְהוָה וּמְהֻלָּל מְאֹד וְלִגְדֻלָּתֹו אֵין חֵֽקֶר

**Psalm 145:4**   דֹּור לְדֹור יְשַׁבַּח מַעֲשֶׂיךָ וּגְבוּרֹתֶיךָ יַגִּֽידוּ

**Psalm 145:5**   הֲדַר כְּבֹוד הֹודֶךָ וְדִבְרֵי נִפְלְאֹותֶיךָ אָשִֽׂיחָה

**Psalm 145:6**   וֶעֱזוּז נֹורְאֹתֶיךָ יֹאמֵרוּ וגדולתיך וּגְדוּלָּתְךָ אֲסַפְּרֶֽנָּה

**Psalm 145:7**   זֵכֶר רַב טוּבְךָ יַבִּיעוּ וְצִדְקָתְךָ יְרַנֵּֽנוּ

**Psalm 145:8**   חַנּוּן וְרַחוּם יְהוָה אֶרֶךְ אַפַּיִם וּגְדָל חָֽסֶד

**Psalm 145:9**   טֹוב יְהוָה לַכֹּל וְרַחֲמָיו עַל כָּל מַעֲשָֽׂיו

**Psalm 145:10**   יֹודוּךָ יְהוָה כָּל מַעֲשֶׂיךָ וַחֲסִידֶיךָ יְבָרֲכֽוּכָה

**Psalm 145:11**   כְּבֹוד מַלְכוּתְךָ יֹאמֵרוּ וּגְבוּרָתְךָ יְדַבֵּֽרוּ

**Psalm 145:12**   לְהֹודִיעַ  לִבְנֵי הָאָדָם גְּבוּרֹתָיו וּכְבֹוד הֲדַר מַלְכוּתֹֽו

**Psalm 145:13**   מַֽלְכוּתְךָ מַלְכוּת כָּל עֹֽלָמִים וּמֶֽמְשֶׁלְתְּךָ בְּכָל דֹּור וָדֹֽור

**Psalm 145:14**   סֹומֵךְ יְהוָה לְכָל הַנֹּפְלִים וְזֹוקֵף לְכָל הַכְּפוּפִֽים

**Psalm 145:15**   עֵֽינֵי כֹל אֵלֶיךָ יְשַׂבֵּרוּ וְאַתָּה נֹֽותֵן לָהֶם אֶת אָכְלָם בְּעִתֹּֽו

**Psalm 145:16**   פֹּותֵחַ אֶת יָדֶךָ וּמַשְׂבִּיעַ לְכָל חַי רָצֹֽון

**Psalm 145:17**   צַדִּיק יְהוָה בְּכָל דְּרָכָיו וְחָסִיד בְּכָל מַעֲשָֽׂיו

**Psalm 145:18**   קָרֹוב יְהוָה לְכָל קֹרְאָיו לְכֹל אֲשֶׁר יִקְרָאֻהוּ בֶאֱמֶֽת

**Psalm 145:19**   רְצֹון יְרֵאָיו יַעֲשֶׂה וְֽאֶת שַׁוְעָתָם יִשְׁמַע וְיֹושִׁיעֵֽם

**Psalm 145:20**   שֹׁומֵר יְהוָה אֶת כָּל אֹהֲבָיו וְאֵת כָּל הָרְשָׁעִים יַשְׁמִֽיד

**Psalm 145:21**   תְּהִלַּת יְהוָה יְֽדַבֶּר פִּי וִיבָרֵךְ כָּל בָּשָׂר שֵׁם קָדְשֹׁו לְעֹולָם וָעֶֽד 

**Psalm 146:1**   הַֽלְלוּ יָהּ הַלְלִי נַפְשִׁי אֶת יְהוָֽה

**Psalm 146:2**   אֲהַלְלָה יְהוָה בְּחַיָּי אֲזַמְּרָה לֵֽאלֹהַי בְּעֹודִֽי

**Psalm 146:3**   אַל תִּבְטְחוּ בִנְדִיבִים בְּבֶן אָדָם  שֶׁאֵֽין לֹו תְשׁוּעָֽה

**Psalm 146:4**   תֵּצֵא רוּחֹו יָשֻׁב לְאַדְמָתֹו בַּיֹּום הַהוּא אָבְדוּ עֶשְׁתֹּנֹתָֽיו

**Psalm 146:5**   אַשְׁרֵי שֶׁאֵל יַעֲקֹב בְּעֶזְרֹו שִׂבְרֹו עַל יְהוָה אֱלֹהָֽיו

**Psalm 146:6**   עֹשֶׂה  שָׁמַיִם וָאָרֶץ אֶת הַיָּם וְאֶת כָּל אֲשֶׁר בָּם הַשֹּׁמֵר אֱמֶת לְעֹולָֽם

**Psalm 146:7**   עֹשֶׂה מִשְׁפָּט  לָעֲשׁוּקִים נֹתֵן לֶחֶם לָרְעֵבִים יְהוָה מַתִּיר אֲסוּרִֽים

**Psalm 146:8**   יְהוָה  פֹּקֵחַ עִוְרִים יְהוָה זֹקֵף כְּפוּפִים יְהוָה אֹהֵב צַדִּיקִֽים

**Psalm 146:9**   יְהוָה  שֹׁמֵר אֶת גֵּרִים יָתֹום וְאַלְמָנָה יְעֹודֵד וְדֶרֶךְ רְשָׁעִים יְעַוֵּֽת

**Psalm 146:10**   יִמְלֹךְ יְהוָה  לְעֹולָם אֱלֹהַיִךְ צִיֹּון לְדֹר וָדֹר הַֽלְלוּ יָֽהּ 

**Psalm 147:1**   הַלְלוּ יָהּ  כִּי טֹוב זַמְּרָה אֱלֹהֵינוּ כִּֽי נָעִים נָאוָה תְהִלָּֽה

**Psalm 147:2**   בֹּונֵה יְרוּשָׁלִַ͏ם יְהוָה נִדְחֵי יִשְׂרָאֵל יְכַנֵּֽס

**Psalm 147:3**   הָרֹפֵא לִשְׁבוּרֵי לֵב וּמְחַבֵּשׁ לְעַצְּבֹותָֽם

**Psalm 147:4**   מֹונֶה מִסְפָּר לַכֹּוכָבִים לְכֻלָּם שֵׁמֹות יִקְרָֽא

**Psalm 147:5**   גָּדֹול אֲדֹונֵינוּ וְרַב כֹּחַ לִתְבוּנָתֹו אֵין מִסְפָּֽר

**Psalm 147:6**   מְעֹודֵד עֲנָוִים יְהוָה מַשְׁפִּיל רְשָׁעִים עֲדֵי אָֽרֶץ

**Psalm 147:7**   עֱנוּ לַיהוָה בְּתֹודָה זַמְּרוּ לֵאלֹהֵינוּ בְכִנֹּֽור

**Psalm 147:8**   הַֽמְכַסֶּה שָׁמַיִם  בְּעָבִים הַמֵּכִין לָאָרֶץ מָטָר הַמַּצְמִיחַ הָרִים חָצִֽיר

**Psalm 147:9**   נֹותֵן לִבְהֵמָה לַחְמָהּ לִבְנֵי עֹרֵב אֲשֶׁר יִקְרָֽאוּ

**Psalm 147:10**   לֹא בִגְבוּרַת הַסּוּס יֶחְפָּץ לֹֽא בְשֹׁוקֵי הָאִישׁ יִרְצֶֽה

**Psalm 147:11**   רֹוצֶה יְהוָה אֶת יְרֵאָיו אֶת הַֽמְיַחֲלִים לְחַסְדֹּֽו

**Psalm 147:12**   שַׁבְּחִי יְרוּשָׁלִַם אֶת יְהוָה הַֽלְלִי אֱלֹהַיִךְ צִיֹּֽון

**Psalm 147:13**   כִּֽי חִזַּק בְּרִיחֵי שְׁעָרָיִךְ בֵּרַךְ בָּנַיִךְ בְּקִרְבֵּֽךְ

**Psalm 147:14**   הַשָּׂם גְּבוּלֵךְ שָׁלֹום חֵלֶב חִטִּים יַשְׂבִּיעֵֽךְ

**Psalm 147:15**   הַשֹּׁלֵחַ אִמְרָתֹו אָרֶץ עַד מְהֵרָה יָרוּץ דְּבָרֹֽו

**Psalm 147:16**   הַנֹּתֵן שֶׁלֶג כַּצָּמֶר כְּפֹור כָּאֵפֶר יְפַזֵּֽר

**Psalm 147:17**   מַשְׁלִיךְ קַֽרְחֹו כְפִתִּים לִפְנֵי קָרָתֹו מִי יַעֲמֹֽד

**Psalm 147:18**   יִשְׁלַח דְּבָרֹו וְיַמְסֵם יַשֵּׁב רוּחֹו יִזְּלוּ מָֽיִם

**Psalm 147:19**   מַגִּיד דברו דְּבָרָיו לְיַעֲקֹב חֻקָּיו וּמִשְׁפָּטָיו לְיִשְׂרָאֵֽל

**Psalm 147:20**   לֹא עָשָׂה כֵן  לְכָל גֹּוי וּמִשְׁפָּטִים בַּל יְדָעוּם הַֽלְלוּ יָֽהּ 

**Psalm 148:1**   הַלְלוּ יָהּ  הַֽלְלוּ אֶת יְהוָה מִן הַשָּׁמַיִם הַֽ͏לְלוּהוּ בַּמְּרֹומִֽים

**Psalm 148:2**   הַֽ͏לְלוּהוּ כָל מַלְאָכָיו הַֽלְלוּהוּ כָּל צבאו צְבָאָֽיו

**Psalm 148:3**   הַֽלְלוּהוּ שֶׁמֶשׁ וְיָרֵחַ הַלְלוּהוּ כָּל כֹּוכְבֵי אֹֽור

**Psalm 148:4**   הַֽלְלוּהוּ שְׁמֵי הַשָּׁמָיִם וְהַמַּיִם אֲשֶׁר  מֵעַל הַשָּׁמָֽיִם

**Psalm 148:5**   יְֽהַֽלְלוּ אֶת שֵׁם יְהוָה כִּי הוּא צִוָּה וְנִבְרָֽאוּ

**Psalm 148:6**   וַיַּעֲמִידֵם לָעַד לְעֹולָם חָק נָתַן וְלֹא יַעֲבֹֽור

**Psalm 148:7**   הַֽלְלוּ אֶת יְהוָה מִן הָאָרֶץ תַּנִּינִים וְכָל תְּהֹמֹֽות

**Psalm 148:8**   אֵשׁ וּבָרָד שֶׁלֶג וְקִיטֹור רוּחַ סְעָרָה עֹשָׂה דְבָרֹֽו

**Psalm 148:9**   הֶהָרִים וְכָל גְּבָעֹות עֵץ פְּרִי וְכָל אֲרָזִֽים

**Psalm 148:10**   הַֽחַיָּה וְכָל בְּהֵמָה רֶמֶשׂ וְצִפֹּור כָּנָֽף

**Psalm 148:11**   מַלְכֵי אֶרֶץ וְכָל לְאֻמִּים שָׂרִים וְכָל שֹׁפְטֵי אָֽרֶץ

**Psalm 148:12**   בַּחוּרִים וְגַם בְּתוּלֹות זְקֵנִים עִם נְעָרִֽ͏ים

**Psalm 148:13**   יְהַלְלוּ  אֶת שֵׁם יְהוָה כִּֽי נִשְׂגָּב שְׁמֹו לְבַדֹּו הֹודֹו עַל אֶרֶץ וְשָׁמָֽיִם

**Psalm 148:14**   וַיָּרֶם קֶרֶן  לְעַמֹּו תְּהִלָּה לְֽכָל חֲסִידָיו לִבְנֵי יִשְׂרָאֵל עַֽם קְרֹבֹו הַֽלְלוּ יָֽהּ 

**Psalm 149:1**   הַלְלוּ יָהּ  שִׁירוּ לַֽיהוָה שִׁיר חָדָשׁ תְּהִלָּתֹו בִּקְהַל חֲסִידִֽים

**Psalm 149:2**   יִשְׂמַח יִשְׂרָאֵל בְּעֹשָׂיו בְּנֵֽי צִיֹּון יָגִילוּ בְמַלְכָּֽם

**Psalm 149:3**   יְהַֽלְלוּ שְׁמֹו בְמָחֹול בְּתֹף וְכִנֹּור יְזַמְּרוּ לֹֽו

**Psalm 149:4**   כִּֽי רֹוצֶה יְהוָה בְּעַמֹּו יְפָאֵר עֲנָוִים בִּישׁוּעָֽה

**Psalm 149:5**   יַעְלְזוּ חֲסִידִים בְּכָבֹוד יְרַנְּנוּ עַל מִשְׁכְּבֹותָֽם

**Psalm 149:6**   רֹומְמֹות אֵל בִּגְרֹונָם וְחֶרֶב פִּֽיפִיֹּות בְּיָדָֽם

**Psalm 149:7**   לַעֲשֹׂות נְקָמָה בַּגֹּויִם תֹּֽוכֵחֹת בַּל אֻמִּֽים

**Psalm 149:8**   לֶאְסֹר מַלְכֵיהֶם בְּזִקִּים וְנִכְבְּדֵיהֶם בְּכַבְלֵי בַרְזֶֽל

**Psalm 149:9**   לַעֲשֹׂות בָּהֶם  מִשְׁפָּט כָּתוּב הָדָר הוּא לְכָל חֲסִידָיו הַֽלְלוּ יָֽהּ 

**Psalm 150:1**   הַלְלוּ יָהּ  הַֽלְלוּ אֵל בְּקָדְשֹׁו הַֽ͏לְלוּהוּ בִּרְקִיעַ עֻזֹּֽו

**Psalm 150:2**   הַֽלְלוּהוּ בִגְבוּרֹתָיו הַֽ͏לְלוּהוּ כְּרֹב גֻּדְלֹֽו

**Psalm 150:3**   הַֽלְלוּהוּ בְּתֵקַע שֹׁופָר הַֽלְלוּהוּ בְּנֵבֶל וְכִנֹּֽור

**Psalm 150:4**   הַֽלְלוּהוּ בְּתֹף וּמָחֹול הַֽלְלוּהוּ בְּמִנִּים וְעוּגָֽב

**Psalm 150:5**   הַֽלְלוּהוּ בְצִלְצְלֵי שָׁמַע הַֽלְלוּהוּ בְּֽצִלְצְלֵי תְרוּעָֽה

**Psalm 150:6**   כֹּל הַנְּשָׁמָה תְּהַלֵּל יָהּ הַֽלְלוּ יָֽהּ